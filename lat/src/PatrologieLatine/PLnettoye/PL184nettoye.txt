
PATROLOGIAE TOMUS CLXXXIu.

S. BERNARDUS ABBAS CLARAE-uALLENSIS.

uOLUMEN TERTIUM S. BERNARDI OPERUM TOMUM u COMPLECTENS


EXCUDEBATUR ET uENIT APUD I.-P. MIGNE EDITOREM, IN uIA DICTA D'AMBOISE, PROPE PORTAM LUTETIAE PARISIORUM uULGO D'ENFER NOMINATAM, SEU PETIT-MONTROUGE 1854


uolume front matter




Series title page


PATROLOGIAE CURSUS COMPLETUS

SIuE BIBLIOTHECA UNIuERSALIS, INTEGRA, UNIFORMIS, COMMODA, eCONOMICA, OMNIUM SS. PATRUM, DOCTORUM SCRIPTORUMQUE ECCLESIASTICORUM QUI AB AEuO APOSTOLICO AD INNOCENTII III TEMPORA FLORUERUNT; RECUSIO CHRONOLOGICA OMNIUM QUAE EXSTITERE MONUMENTORUM CATHOLICAE TRADITIONIS PER DUODECIM PRIORA ECCLESIAE SAECULA, IUXTA EDITIONES ACCURATISSIMAS, INTER SE CUMQUE NONNULLIS CODICIBUS MANUSCRIPTIS COLLATAS, PERQUAM DILIGENTER CASTIGATA; DISSERTATIONIBUS, COMMENTARIIS LECTIONIBUSQUE uARIANTIBUS CONTINENTER ILLUSTRATA; OMNIBUS OPERIBUS POST AMPLISSIMAS EDITIONES QUAE TRIBUS NOuISSIMIS SAECULIS DEBENTUR ABSOLUTAS DETECTIS, AUCTA; INDICIBUS PARTICULARIBUS ANALYTICIS, SINGULOS SIuE TOMOS, SIuE AUCTORES ALICUIUS MOMENTI SUBSEQUENTIBUS, DONATA; CAPITULIS INTRA IPSUM TEXTUM RITE DISPOSITIS, NECNON ET TITULIS SINGULARUM PAGINARUM MARGINEM SUPERIOREM DISTINGUENTIBUS SUBIECTAMQUE MATERIAM SIGNIFICANTIBUS, ADORNATA; OPERIBUS CUM DUBIIS TUM APOCRYPHIS, ALIQUA uERO AUCTORITATE IN ORDINE AD TRADITIONEM ECCLESIASTICAM POLLENTIBUS, AMPLIFICATA; DUOBUS INDICIBUS GENERALIBUS LOCUPLETATA: ALTERO SCILICET RERUM, QUO CONSULTO, QUIDQUID UNUSQUISQUE PATRUM IN QUODLIBET THEMA SCRIPSERIT UNO INTUITU CONSPICIATUR; ALTERO SCRIPTURAE SACRAE, EX QUO LECTORI COMPERIRE SIT OBuIUM QUINAM PATRES ET IN QUIBUS OPERUM SUORUM LOCIS SINGULOS SINGULORUM LIBRORUM SCRIPTURAE TEXTUS COMMENTATI SINT. EDITIO ACCURATISSIMA, CAETERISQUE OMNIBUS FACILE ANTEPONENDA, SI PERPENDANTUR: CHARACTERUM NITIDITAS CHARTAE QUALITAS, INTEGRITAS TEXTUS, PERFECTIO CORRECTIONIS, OPERUM RECUSORUM TUM uARIETAS TUM NUMERUS, FORMA uOLUMINUM PERQUAM COMMODA SIBIQUE IN TOTO OPERIS DECURSU CONSTANTER SIMILIS, PRETII EXIGUITAS, PRAESERTIMQUE ISTA COLLECTIO, UNA, METHODICA ET CHRONOLOGICA, SEXCENTORUM FRAGMENTORUM OPUSCULORUMQUE HACTENUS HIC ILLIC SPARSORUM, PRIMUM AUTEM IN NOSTRA BIBLIOTHECA, EX OPERIBUS AD OMNES AETATES, LOCOS, LINGUAS FORMASQUE PERTINENTIBUS, COADUNATORUM.

SERIES SECUNDA,

IN QUA PRODEUNT PATRES, DOCTORES SCRIPTORESQUE ECCLESIAE LATINAE A GREGORIO MAGNO AD INNOCENTIUM III. Accurante I.-P. Migne, BIBLIOTHECAE CLERI UNIuERSAE, SIuE CURSUUM COMPLETORUM IN SINGULOS SCIENTIAE ECCLESIASTICAE RAMOS EDITORE. PATROLOGIA BINA EDITIONE TYPIS MANDATA EST, ALIA NEMPE LATINA, ALIA GRAECO-LATINA.---uENEUNT MILLE FRANCIS DUCENTA uOLUMINA EDITIONIS LATINAE; OCTINGENTIS ET MILLE TRECENTA GRAECO-LATINAE.---MERE LATINA UNIuERSOS AUCTORES TUM OCCIDENTALES, TUM ORIENTALES EQUIDEM AMPLECTITUR; HI AUTEM, IN EA, SOLA uERSIONE LATINA DONANTUR

PATROLOGIAE TOMUS CLXXXIu.


S. BERNARDUS ABBAS CLARAE-uALLENSIS.



EXCUDEBATUR ET uENIT APUD I.-P. MIGNE EDITOREM, IN uIA DICTA D'AMBOISE, PROPE PORTAM LUTETIAE PARISIORUM uULGO D'ENFER NOMINATAM, SEU PETIT-MONTROUGE 1854


uolume title page
SAECULUM XII

S. BERNARDI ABBATIS PRIMI CLARAE-uALLENSIS



OPERA OMNIA

SEX TOMIS IN QUADRUPLICI uOLUMINE COMPREHENSA POST HORSTIUM DENUO RECOGNITA, AUCTA ET IN MELIOREM DIGESTA ORDINEM, NECNON NOuIS PRAEFATIONIBUS, ADMONITIONIBUS, NOTIS ET OBSERuATIONIBUS INDICIBUSQUE COPIOSISSIMIS LOCUPLETATA TERTIIS CURIS D. IOANNIS MABILLON PRESBYTERI ET MONACHI BENEDICTINI E CONGREGATIONE S. MAURI EDITIO NOuA ACCESSERE APPENDICES AMPLISSIMAE uITAM SANCTI DOCTORIS ET EIUS AETATEM ILLUSTRANTES ACCURANTE I.-P. MIGNE BIBLIOTHECAE CLERI UNIuERSAE SIuE CURSUUM COMPLETORUM IN SINGULOS SCIENTIAE ECCLESIASTICAE RAMOS EDITORE

uOLUMEN TERTIUM S. BERNARDI OPERUM TOMUM u COMPLECTENS
uENEUNT 4 uOLUMINA 28 FRANCIS GALLICIS

EXCUDEBATUR ET uENIT APUD I.-P. MIGNE EDITOREM IN uIA DICTA D'AMBOISE, PROPE PORTAM LUTETIAE PARISIORUM uULGO D'ENFER NOMINATAM SEU PETIT MONTROUGE 1854


ELENCHUS AUCTORUM ET OPERUM QUI IN HOC TOMO CLXXXIu CONTINENTUR.


S. BERNARDUS ABBAS CLARAE-uALLENS


OPERUM TOMUS u.---Aliena et suppositia.

Gilberti de Hoilandia Sermones in Cantica, col. 9.---Eiusdem tractatus quinque de contemplatione rerum celestium, col. 251---Eiusdem sermo de semine uerbi Dei, col. 288.---Eiusdem epistole, col. 289.---Guigonis prioris u Carthusie maioris epistola ad fratres de Monte-Dei, col. 298.---Guillelmi S. Theoderici tractatus de contemplando et amando Deo, col. 363. ---Eiusdem de natura et dignitate amoris, col. 379.---Eiusdem commentatio breuis in Cantica, col. 407.

Gaudefridi abbatis Declamationes, col. 435.---Scala claustralium, col. 475.---Meditationes piissime de cognitione humane conditionis, col. 485.---De interiori domo, col. 507.---De conscientia, col. 551.---De ordine uite et morum institutione, col. 561.---De caritate, col. 583.---uitis mystica, col. 635.---Meditatio in Passionem et Resurrectionem Domini, col. 741.---Lamentatio in Passionem Christi, col. 769.---Instructio sacerdotis de precipuis mysteriis nostre religionis, ibid.---De statu uirtutum, humilitatis, obedientie, timoris et caritatis, col. 791.---Expositio in orationem Dominicam, col. 811.---Sermones uarii in quedam festa et Dominicas anni, col. 817.---Aelredi abb. tractatus de Iesu puero duodenni, col. 849.---Sermo in Dominica Palmarum, col. 869.---B. Ogerii abbatis Lucedii Sermones Xu, col. 880---Sermo in Cena Domini, col. 949.---Sermo de uita et Passione Christi, col. 955.---Sermo de duobus discipulis Emmauntos, col. 965.---Sermo de sanctissimo sacramento et dignitate sacerdotum, col. 981.---Sermo in Natiuitate S. Ioannis Baptiste, col. 991.---Sermo in Assumptione B. Marie, col. 1001.---Sermo panegyricus de B. uirgine, col. 1009.---Sermo de B. uirgine, in illud, Aue Maria, etc., col. 1013.---Sermo de uillico iniquitatis, col. 1021.---Sermo in illud sapientie, Sapientia uincit malitiam, col. 1031---Sermo in parabolam de decem uirginibus, col. 1043.---Sermo Nicolai Clare-uall. in festo S. Andree, col. 1049.---Sermo de S Nicolao episcopo, col. 1055.---Sermones in antiphonam Salue, Regina, col. 1059.---Meditatio in eamdem antiphonam, col. 1077.---Sermo ad clerum in concilio Remensi, col. 1079.---Sermo item ad pastores in synodo, col. 1085.---Item alius eiusdem argumenti, col. 1095.---Sermo de fugienda cordis et corporis immunditia, col. 1101.---Sermo de miseria humana, col. 1109.---Sermo de septem donis Spiritus sancti, col. 1113.---Sermo de duodecim portis Ierusalem, col. 1117.---Sermo in canticum B. Marie, col. 1121.---Sermo in illud, Ecce nos reliquimus omnia, col. 1127,---Homilia in illud, Sint lumbri uestri precincti, col. 1131.---Sermo in illud, Indicabo tibi, etc., col. 1133. ---Liber sententiarum, col. 1135.---Disputatio iusti cuiusdam cum Deo, col. 1155.---Soliloqulum, col. 1157.---Formula honeste uite, col. 1167.---Instructio qualiter homo possit proficere et placere Deo, col. 1171.---Documenta uaria ad pie uiuendum, col. 1173.---Item alia eiusdem argumenti, col. 1173.

Arnulphi monachi de Beriis Speculum monachorum, col. 1175.---Alia documenta uite religiose, col. 1177.---Octo puncta perfectionis assequende, col. 1181.---Epistola de doctrina uite agende, col. 1185.---Opusculum in illud, Ad quid uenisti? col. 1189.---De modo bene uiuendi, ad sororem, col. 1199.---Carmen pareneticum ad Rainaldum, col. 1307.---Rhythmus de contemptu mundi, col. 1313.---Iubilus rhythmicus de nomine Iesu, col. 1317.---Rhythmus ad singula membra Christi patientis, col. 1319.---Oratio deuota ad Dominum Iesum et B. Mariam matrem eius, col. 1323.---Rhythmi ueteres de uita monastica, col. 1327.




Main uolume text




[S. BERNARDI ABBATIS PRIMI CLARAE-uALLENSIS OPERA OMNIA.]





PRAEFATIO IN TOMUM u ET uI.

I. Genuinis sancti Bernardi Operibus omnibus in primum uolumen congestis, superest ut in hoc alterum supposititia et aliena concludamus. Quod qua ratione, quoue ordine fiet, hic paucis explicandum est.

II. Hoc posterius uolumen duobus tomis constat: in quorum altero Gilleberti Continuatio in Cantica, aliaque eiusdem abbatis Opuscula et Epistole; simulque dubia seu controuersa, et Bernardo falso ascripta continentur: in altero exstant Guerrici abbatis, sancti Doctoris discipuli, Sermones, Bernardinis stylo et pietate affines; Guigonis eiusdem amici quedam epistole; uarii libri de S. Bernardi uita et miraculis; Gaufridi abbatis quedam opuscula; nonnulla de S. Bernardi Canonizatione; denique Testimonia uirorum illustrium de sancto Doctore eodem, nec non diuerse uite S. Bernardi, etc.

III. Primum in tomo quinto locum sibi uindicat continuata per Gillebertum Expositio in Cantica canticorum: ut quam proxime Bernardinos in eadem Cantica Sermones, qui extremum in superiori uolumine locum occupant, hec Continuatio subsequatur. Gilleberto cognomen fuit de Hoilandia, quod uocabulum est insule seu prouinciole, Anglis et Scotis contermine, quam uelandus et Lindus fluuii circumfluunt: qua in insula situm erat monasterium Swinhetense, cui Gillebertus abbas prefuit, Lincolniensi diecesi attributum. Duplex uidetur fuisse illud monasterium, uirorum ac uirginum, quod tum ex Aelredo abbate Rieuallensi, tum ex ipsius Gilleberti sermonibus nonnullis ad easdem uirgines habitis colligitur. Aelredus quippe sermone secundo in Isaiam mentionem facit de monasterio uirginum, »que sub uenerabili, et cum summa reuerentia nominando sancto patre Gilleberto uberes pudicitie fructus quotidie transmittunt ad celos.« Et quidem Gillebertus ipse Sermones quosdam in Cantica apud illas uirgines perorauit, nempe 17 et 18. In priori enim inter alia leguntur hec uerba, num. 8: »Tibi, Domine, commendo hunc Libanum, egregium hunc chorum uirginum, sacrarum cetum feminarum.« Itaque partim ad monachos, partim ad sanctimoniales habiti sunt isti sermones, numero octo et quadraginta, qui paulo minus habent succi, sublimitatis, et uirtutis ad persuadendum, quam Bernardini. Hos porro Gilleberti Sermones, qui in noua hac editione innumeris mendis repurgati prodeunt, cum ueteri exemplari uallis-Clare diligenter contulit rogatu nostro religiosus ac pius uir D. Ioannes Baptista de Noinuille, eiusdem loci Prior, amicus meus, qui et Gaufridi S. Bernardi notarii libellum aduersus Gilberti Porretani errores ex codice Longi-Pontis nobis suppeditauit. De Gilleberto abbate quod superest, eum in Gallicano Trecensis diecesis monasterio Ripatorio decessisse tradit Chronicon Clare-uallense his uerbis: »Anno Domini 1172 Gillebertus, quondam abbas de Hoilandia, qui fecit Sermones super Cantica canticorum in modum beati Bernardi, apud Ripatorium obiit.« His Sermonibus subiiciuntur quidam Tractatus, et nonnulle eiusdem auctoris Epistole: que omnia Ioannes Pitseus in libro De illustribus Anglie scriptoribus indicauit cum aliis ipsius Gilleberti commentationibus in Psalterium, in Mattheum, in Epistolas Pauli, etc., ubi librum item unum De uita S. Bernardi eidem tribuit post Gesnerum: qui liber fortasse non alius sit, quam liber Guillelmi a Sancto-Theoderico de hoc argumento. Plura de Gilleberto uidesis apud Sixtum Senensem, et apud Manrium ad annum 1163, cap. 3.

Iu. In istis Gilleberti Sermonibus multa occurrunt in primis lectu et obseruatione digna ad morum edificationem, non solum pro monachis, sed etiam pro ecclesiasticis uiris. Contra eos qui plus lectioni quam precationi tribuunt, in sermone 7 preclara habentur, num. 2. Qualis debeat esse concionatorum oratio, docet sermo 16, num. 5. Sermo uero sequens predicationis officium non ultro a quoquam captandum. At sermone 26, num. 2, egregie perstringit auctor concionatores, plausum et gloriolam sectantes. Ibidem etiam utile eisdem monitum dat, ut conciones suas ad captum et utilitatem auditorum conforment. Huc etiam pertinent sermo 31, num. 4, et sermo 36, num. 5. Admirabile uite religiose specimen exhibet sermo 23; et sermone 45, num. 8, apprime reprehenduntur prelati, curis et rebus temporalibus plus equo dediti. Ad hec, scribendi studium in monachis commendatur sermone 47: at scribendi nichilominus facultatem non cuiuis esse concedendam subiungitur. Ceterum theologi elogium, quod recentiores eidem Gilleberto tribuunt, comprobant uaria in eisdem Sermonibus loca, in primis que de libero arbitrio leguntur in sermone  39, et que de sanctissime Eucaristie sacramento in sermone 7, num. 8. Ardentem ac purum eiusdem auctoris zelum commendat sermo 30, ubi Alexandrum III pontificem arguere non ueretur. Denique non minoris momenti sunt eiusdem Tractatus et Epistole.

u. De subsequentibus Opusculis non est necesse diutius prefari hoc loco, quando singulis prefixe sunt Admonitiones, que longioris Prefationis uicem supplere possunt. Horum omnium argumenta fusius explicabit Index utrique tomo exeunti subiectus.



SANCTI BERNARDI ABBATIS CLARAE-uALLENSIS OPERUM TOMUS QUINTUS, COMPLECTENS OPERA SUPPOSITITIA ET ALIENA.



[OPERA GILLEBERTI DE HOILANDIA.]





GILLEBERTI DE HOILANDIA ABBATIS ORDINIS CISTERCIENSIS SERMONES IN CANTICUM SALOMONIS, Ab eo loco ubi beatus Bernardus morte preuentus desiit.



I SERMO I. In lectulo meo per noctes quesiui quem diligit anima mea .


1. uarii sunt amantium affectus, quia casus uarii. Ideo sponse uerba aliquoties interrupta uidentur, sicut ipsa dilecto suo uel ex uoto fruitur, uel preter uotum fraudatur. Nunc ut super montes reuertatur inuitat: nunc in lectulo querit elapsum. Quam hic assignabis consequentie seriem? que docebitur ordinis ratio? Non uidetur ratio, sed interruptio. uota amoris uniformia non sunt. Ideo sermo serie non tenetur. Affectus in amore loquitur, et uerba interrumpit: quia nec ipse sibi semper in uno statu coheret. Iure et ipse sponsus hinnulo comparatur,  sic fallens, et sic fugiens dilectam. uarietas hec nec consequentia, nec ratione caret. uerba tam subito commutata continuationem seruant, dum affectuum ordini seruiunt. uidete iam que sit in hac uarietate series continuationis. Elapsus erat dilecte sue super montes, quasi hinnulus uagus et uolitans: et ipsa ad se relapsa de montibus illis in quibus mirabiliter illuminata erat, et illustrata uisione dilecti;  de montibus, inquam, illis ad conuallem lacrymarum, ad lectum doloris relapsa, ad lectum et ad noctem de montibus luminosis. Quidni sic recidat ipsa, ubi sic recedit dilectus suus? ipse enim sponse sue salus et illuminatio. Ideo recedente ipso, illa recidit ad lectulum infirmitatis, et ignorantie noctem. Iam uersatur super stratum infirmitatis sue. Super hunc tamen stratum memoratur dilecti; et iam non in matutinis, sed in nocte meditatur in ipso, querens quem diligit anima sua. Non pigre agit in hoc lecto ad quem relapsa est. Non lasciuit, non delectatur in lecto concupiscentie: sed magis reluctatur memorata dilecti solius; non obnoxia infirmitati, sed caritati. Sic interpretetur cui sic uidetur. Ego tamen non hic accipio lectum doloris, nisi forte doloris illius, quem  amor parturit de absente sponso: deliciari uidetur uelle magis quam sanari, et amicum quesisse, non medicum. Iuxta hunc sensum sic continuare potes. De montibus se raptim contulerat ad lectulum sponse, ubi illa exercitata, et deficiens ubertate delectationis obdormiuit, exhausta inter amplexus dilecti. Oblectata obdormiuit somnum dulcem, sed expergefacta non inuenit illum hec mulier deliciarum in  manibus suis. Gaudia itaque illa, gaudia ineffabilia silentio transiens, in hanc tandem uocem erupit: In lectulo meo per noctes quesiui quem diligit anima mea. Pro continuatione nunc ista sufficiant.

2. Iam uerba singula consideremus. In lectulo meo per noctes quesiui quem diligit anima mea. Dulce satis est te, bone Iesu, querere, dulcius tenere. In uno pius labor, in altero perfecta letitia. Dulcis utique est attrectatio tui: nam et ipse tactus fructu non caret. Mulier illa euangelica felici furto attigit fimbriam Iesu, et statim stetit in illa fluxus sanguinis , fluxus carnalis illecebre, carnalis delectationis et cure; et restricta et desiccata sunt que prius in illa fluida erant: et totum hoc contigit ex contactu fimbrie. Quid, si caput ipsum  amplexari contigisset? Non modo staret et exsiccaretur sanguinis fluxus, sed emanaret impetus fluminis illius, quod letificat ciuitatem Dei . Bonus ergo tactus, sed attrectatio melior. In turba, in publico uix tangitur iehsu. Ideo sponsa que non tantum tangere, 2 sed amplexari et attrectare uerbum uite desiderat, deuitans publicum, secretum elegit, secretum et lectuli et noctis. Bonum opus uel querere Iesum, uel tenere: sed opportunitas et loci et temporis huic adhibenda est operi. Et que maior et accommodatior ad usum amoris, quam lectuli et noctis opportunitas? Nisi quieta mente queri non potest delectatio sapientie, nec intranquillus in illam aspectus dirigitur. Nihil inquinatum incurrit in illam, nec impacatum quidem. Illa uero in animum quietum  et purum ultro incurrere solet, et gratis influere. In pace enim locus eius, et habitatio eius in Sion , hoc est, in speculatione. Pax preponitur quasi preparatio quedam speculationis. Oculus turbatus uel ira, uel cura, quomodo lucem illam inaccessibilem intuebitur, que nisi serenis non attingitur mentibus, nec illis tamen semper ad libitum? Quid, inquies, paci ad lectulum? Multum plane secundum hunc modum, quod sicut in lectulo, sic in pace dormitur et quiescitur, In pace, inquit, in idipsum dormiam et requiescam . Quidni libenter requiescat anima sancta, ubi locus est dilecti? In pace enim locus eius. Ideo hunc tibi locum primo acquire, ut in eo, quem diligit anima tua, uel  allapsum teneas, uel elapsum requiras. In lectulo enim et secreta quadam mentis quiete potest inuestigari liberius, inueniri citius, et tutius teneri; forte et diutius, si tamen potest diutius morari in deliciis illis que fere solent in ipsis intercidi principiis. Nam et hec uelut inter ipsos elapsa amplexus, et fugientes insectans delicias, dilectum rursus anxius querit, et hoc in lectulo. Bene collocaris in lectulo, si otio quodam ab occupationibus mens tua libere feriatur. Libertate et otio quid accommodatius ad usum amoris? Et libertas illecebram parit. In otio et expeditur affectus, et non parum impenditur illi. Sic est. Quanto fuerit expeditior animus, tanto quidem impensior erit in illud quod amat. Usu euenit ut cum fuerimus otio redditi, tunc sentiamus acriorem morsum  amoris diuini. E contra insensibilem pene reddit affectum frequens cura mundi, et quasi callum quemdam menti obducit. Animum cura implicat, quies explicat. Explicita desideria in que putas incrementa se dilatant?

3. uides quanta bona contineantur in lectulo? Quies, libertas, illecebra. In lectulo enim quietis et uacuitatis uota magis inardescunt. Locus accommodatus oblectamento caritatis sponsam ad querendum urget ardentius. Illic enim egrius caret dilecto, ubi poterat uberius frui. In lectulo, inquit, meo, et per noctes. Que per noctes querit, non uidetur mihi tam aspectus quam amplexus sectari. Tenere magis optat quam intueri. Bona quidem uisio est, sed adhesio arctior. Nam qui adheret Domino, unus est  spiritus . Melior tamen utraque. Nam coniuncte uicissim incrementis se cumulant gratiarum. Utramque si te apprehensurum non arbitraris, sectare tu quod sponsa sectatur. Amplexus quere dilecti. Ignorantie tue nox, imo noctes ignorantiarum tuarum, serenam tibi uisionem adimit secretorum celestium. Tu suauia sequere. Quere ut persentias illa, si scire non potes. Nox non prescribit deliciis, nam et ipsis aliquoties illustratur. Nox, inquit, illuminatio mea in deliciis meis . In deliciis, ait; non, In scientiis. Ita et tu noctem, si non potes scientiis, pertenta illuminare deliciis. Quidquid hic uidemus per speculum et in enigmate, totum in nocte est. Et in hac nocte potest iehsu meus magis dulci quodam affectu suauiter  sentiri, quam sciri ad 3 purum. Ideo etsi nondum ad contuitum admittitur, contactum tamen sectatur, dilectum in lectulo et per noctes querens.

4. Quid, si ad inuentionem dilecti et nox operatur? Cooperatur plane, et accommodate satis. Sicut in lectulo sancte quietis accipis otium, sic obliuionem quamdam intellige in nocte. Utrumque sapientie et contemplationis negotio opportunitatem ministrat. Nec Salomon uult te scribere sapientiam, nisi in tempore otii : nec Paulus in anteriora extenditur, nisi prius eorum que retro sunt oblitus . Miraris quod bona nox, et dies malus est? Diem hominis, inquit propheta, non concupiui . Nescio quo pacto sibi aduersantur, et alterutro se obscurant  dies Domini, et dies hominis. Siquidem dum alter exoritur, alter reconditur. Diem, inquit, hominis non concupiui, hoc est, humanum fauorem, hominum gloriam; et inter reliquos, imo pre reliquis spectabilis uideri. Recte hanc diem propheta abiurat, que perturbationis ministrat materiam. Melior ergo hec nox die: siquidem nox a perturbatione abscondit, dies exponit. Denique primi parentes nostri statim ut eorum oculi in hanc aperti sunt lucem, erubescentes confundebantur . Quanto felicius clausa prius tenuere lumina, et meliori cooperta nocte, peccati pruriginem nescientes! Abinde sumpsit hic malus dies originem, qui uitiorum denudauit semitas, illicientes species demonstrauit,  oculo concupiscentie sollicitantem ingessit materiam. Heu me! quomodo me circumfulget dies ista, quomodo affectum meum ad se abripuit! quam claro uersantur in lumine ante mentis oculos, et quidem satis importune impacata simul et impudica! Nusquam fere declinandi, nusquam delitescendi copia; nulle satis tute sunt latebre. Ita ubique erumpunt et emergunt in cogitatum cuncta que spiritum uel turbent uel deturpent, siue diligenter attrectata, siue tacta leuiter. Licet enim animus castigatiore repellat illa proposito, solo tamen irruentium cogitationum sordidatur attactu. Qui tetigerit picem, inquinabitur ab illa . Denique secundum legis scita quarumdam rerum tenuis etiam inquinat attactus . Non imputantur  cum uiolenter importantur, culpam non inferunt tales cogitatus; aliquam tamen iniuriam irrogant affectate munditie. Quid, cum se contemplanti animo corporee offundunt imagines? Forte carnalem appetitum non prouocant, sed tamen spiritualem tardant intuitum. Alia turbant, alia deturpant, alia tardant; hoc est, lacerant, alliciunt, illudunt. Nonne melius [supple esset] huiusmodi omnia obscurari quam illustrari, ceca obliuionis inuolui caligine, quam memoriter recenseri?

5. Bona ergo nox, que prudenti obliuione dissimulat omnia temporalia, ad illum qui eternus est querendum tempus expediens, et explicans occasiones: que mundi concupiscentiam abscondit, curam, cogitatum. Hoc est enim mundum habere absconditum,  uel mundo abscondi. Sic etiam abscondi poterimus in abscondito faciei tue, Domine: non dico plena notione, sed tamen tota deuotione, et libera inuestigatione, et aliquanta inuentione. Hanc absconsionem, hoc secretum, has latebras, quibus mundani diei declinamus uel amorem uel imaginationem, quibus humanum diem aut ablatum non repetimus aut oblatum respuimus, noctis nomine appellari nunc a sponsa crediderim. Denique in superioribus dicit: Sub umbra eius quem desideraueram sedi, et fructus eius dulcis gutturi meo . Fructus iste suauiter pascit, si tamen prius umbra protexerit. Bona umbra, que carnis prudentiam obscurat, concupiscentiam refrigerat. Intelligis que sit umbra? Inde tibi refulget occasio, quomodo et  hic noctem intelligas; nisi quod quedam occultiores latebre et magis abdite, et accommodate magis ad inuestigationis et contemplationis usum sub noctis exprimuntur, quam sub umbre uocabulo. In umbra, rerum uisibilium obliuionem aliquantam accipe: in nocte, omnimodam. Quis mihi dabit sic aduesperascere? quis, inquam, dabit mihi ut rerum temporalium memoria obliuionis huius uergat in uesperam? Bona quidem nox, quando imaginationes uane animum non uexant, nec uersantur in eo; quando abscondite sunt ab oculis querentis dilectum. Dilectio ipsa hanc noctem inducit, que reliqua omnia nec respicit, nec nota reputat, dum ad illum quem diligit intenta suspirat.

 4 6. Per noctes, inquit. Multe sunt noctes eius, nec est una nox illi iugis et continua. Noctes eius frequenter interpolantur presentia sponsi. Cum addest, lux est: cum abest, nox est. Ideo multe sunt noctes sponse; quia multi sunt elapsus sponsi, multe latebre. Beata plane, que dilecto adheret tota die, et querit illum totis noctibus. Prouocent studium tuum qui audis ista, et instructus exemplo sponse, Consurge et tu in nocte, in principio uigiliarum tuarum, et effunde cor tuum , ut liquefiat et currat, et decurrat usque in conspectum Dei tui. Illi liba principia uigiliarum tuarum: nichil in te peregrine cure decerpant. Quere per singulas noctes dilectum tuum. Quid dico, per singulas? Totas noctes tuas in hoc opus continua. Ne  cesses et ne quiescas, donec egrediatur ut splendor dilectus tuus, et ut lampas accendatur tibi. Tunc poteris illud Pauli dicere: Nox precessit, dies autem appropinquauit. Nam quod sequitur, Abiiciamus opera tenebrarum , huic non potest nocti adaptari. Nescit enim hec nox opera tenebrarum, sed magis lucem ministrat iis qui permanent in agone quodam querendi dilectum. Bona quidem nox, quando absconderis a conturbatione et ab incursione imaginationum. Et quamuis nondum absconderis in abscondito faciei dilecti tui, bonum tamen est ut abscondatur tibi facies et pompa inanium et carnalium cogitationum. Nox est ut illam non attendas, non uideas; sed tamen in hac nocte non exstinguetur lucerna tua, ut dilectum queras.

 7. Utinam ego tales mihi possim noctes numerare, tam latebrosas, et tam luminosas! Et quis nostrum gloriabitur omnes se tales noctes habere? Quisquis est, felix est, cui omnes noctes in usum talem decurrunt, qui in occulto suo nichil agit occultatione dignum. Unusquisque suam conueniat conscientiam. Quid enim mihi aliorum percutere conscientiam infirmam? Non percutio nec discutio quidem: etsi infirma est, feda saltem non sit. Non agat in occulto, nec cogitet quidem que turpe est et dicere. Ad talem stratum iehsu declinare non nouit. Offendit illum, et fugat confusa conscientia. Confusio conscientie non inuitat illum, sed magis euitat. Charitas autem de corde puro et conscientia bona , ipsa est que querit.  Sic enim habes: Quesiui quem diligit anima mea. Nihil bona tutius conscientia. Bona conscientia audet, et caritas ardet. Illa non formidat; ista inflammat: illa pro dilecto non confunditur; ista confidit super dilecto. Magna uis amoris. Alieno non nititur suffragio, propriis contenta meritis. Semper amari se presumit, que amare se sentit. Denique non respectis aliis maiestatis nominibus, solum sponsa dilectum memorat, que singulariter intus tolerat estum amoris.

8. Hoc autem attendendum quam frequenter dilecti recenset uocabulum quocunque ex mysterio. Dilectus meus candidus et rubicundus; et, Talis est dilectus meus : et in presenti, Quem  diligit anima mea. Magna certe sermonis huius gratia Nec mirum si frequentatur in ore, quod in corde feruet. Ideo et animam commemorat. Non enim uerbo tantum diligit, sed uoto: nec solo actu, sed magis affectu. Quid uero sibi uult quod animam, non spiritum dicit? Forte quia dilecto quem adhuc querebat, nondum adherebat: qui enim adheret Domino, unus est spiritus . Et quidem nusquam in toto hoc cantico spiritum nominat: sed, Anima mea liquefacta est , et Anima mea conturbauit me ; et hoc ipsum frequenter, Quem diligit anima mea. Id quoque fere nusquam, nisi cum absentem querit, uel abesse queritur. Solent his nominibus gradus quidam distingui anime perfectioris, et minus perfecte. Apostolus  dicit: Animalis homo non percipit ea que sunt spiritus Dei . Ego animam hanc ita amantem et estuantem, feruentem et querentem, nunquam non spiritualem dixerim: quippe que licet nondum plena uisione, uoto tamen propensiore illi adherebat, quem uehementer diligebat. Possumus autem non inconuenienter sicut in spiritu subtilem et attenuatum intellectum, sic in anima suauem et tenerum affectum accipere. Per prophetam in promissione Dominus dicit: Dabo uobis cor carneum . Si ergo carnis nomen in bono alicubi accipitur, cur non magis anime? Ego beatam hanc animam ut licenter loquar, non lapideam sed carneam magis iudicauerim et nichil habentem in se rigoris uel duritie; sed mollem, teneram, tractabilem,  et sensibilem ad singulos diuini uerbi 5 aculeos. Denique que dicat: Neque caro mea enea est: sed quam spiritualis pertranseat gladius, et caritate se uulneratam gaudeat. Iure ergo animam suam diligere dicit, exprimere uolens intimam quamdam et uiuidam et animatam affectionem erga dilectum suum Iesum Christum Dominum, qui uiuit et regnat in secula seculorum. Amen.



SERMO II. In lectulo meo per noctes quesiui quem diligit anima mea .

1. Super hesterno capitulo hodiernum uobis instauramus conuiuium. Nec enim ibi cuncta dicta  sunt que dicenda occurrunt: quedam uero nec tacta quidem sunt. Illa hoc sermone discutienda suscipimus, id est cur dicat, In lectulo; et non, In lecto: et cur, In lectulo meo. Nam alibi lectulum nostrum dicere consueuit . Hec reputate uobis in sortem. Si quid autem noue disputationis super iis que iam discussa sunt adiecero, in lucri rationem  referte. Quid putatis mysterii signat hoc ipsum quod dicit, In lectulo? laudisne aliquod occulte continet, an suggillationis? Etsi utrumqne potest, libentius tamen hic laudem accipio: et ideo primitus in hunc sensum inflectamus sermonem. Ego plane in hoc uerbo coarctationem quamdam intelligo, ut soli secum dilecto sufficiat. Cur enim non in bono coarctatio accipitur, si strati  dilatatio in probrum uertitur? Dilatasti, inquit Dominus per prophetam, stratum tuum, iuxta me suscepisti adulterum . uides quomodo ob iurgando et exprobrando strati dilatatio obiicitur anime adultere. Bonum est ergo non dilatare, sed magis contrahere stratum cogitationis, et cordis lectulum. Ideo sponsa iure sibi applaudit de lectulo. Coangustatum est, inquit propheta, stratum, ita ut alter decidat: et pallium breue utrumque operire non potest . Utrumque, id est uirum et adulterum. Breue enim et angustum est cor hominis ad concipiendas Dei uerbi delicias, etiam cum in illa totum extenditur. Quomodo non multo breuius, si fuerit ad alia distentum? Sufficiat dilecto tuo uel breuitas ista. Noli illam magis breuiare, lectulum communicando  alteri. Bona quidem hec breuitas lectuli, que nescit nisi dilectum suum, id est Christum, suscipere. Est enim breuitas, que nonnisi illum suscipere nouit; et est breuitas, que illum plene suscipere nequit. Illa caritatis est et discipline; hec uero, infirmitatis et nature. Utraque breuitas intelligi potest in lectulo, uel qua cum plures non dilecto suscipit, uel qua nec illum plene. Magna certe uoluptas lectuli, sed magna breuitas: et ideo bene lectulus magis quam lectus dicitur.

2. Delectabilis lectulus est de quo legis in Prouerbiis: Secura mens quasi iuge conuiuium . Foris nox, foris turbatio, sed tranquillitas intus quasi quietis lectulus quidam. Non est hic illud lamentabile  dicere: Foris interficit gladius, et domi mors similis est . Imo si foris gladius est, intus gaudium. Spe, inquit, gaudentes, in tribulatione patientes . Ad noctem tribulatio refertur, ad lectulum spes et gaudium. Forte propter hoc non lectum, sed lectulum appellat, parco [id est diminutiuo] uocabulo; quoniam totum gaudium nostrum fere in spe est adhuc et ex parte. Bonus ergo lectulus conscientie, quies et munditia. Cor impii quasi mare feruens, quod quiscere non potest, sed redundant fluctus in conculcationem et lutum. Est ergo cor impii turbulentum, et tabidum, et lutosum, et secum semper colluctans. Siquidem non est pax impiis : regnum uero Dei iustitia est et pax . In  pace, inquit, in idipsum dormiam et requiescam, quoniam tu, Domine, singulariter in spe constituisti me . Utrumque complectitur spei nomen, et lectulum et gaudium: quia in spe gaudemus, et in spe requiescimus. Sed unde spes, nisi de securitate conscientie? Iure lectulum dixerim mentem securam et liberam: securam propter conscientie bonum; liberam autem a tentatione, liberam ab exteriore occupatione, liberam a leui cogitatione. Quanta tamen esse potest in hoc corpore quies et libertas mentis? Breuis et exigua, et lectulo similis angusto. Multum inde decerpit reficiendi necessitas corporis, multum conquirendi que necessaria sunt cura, multum consumendi hora, multum anime casus imminens, multum causa latens. Gloria  nostra hec est, inquit Paulus, testimonium conscientie nostre . Suaui certe se collocarat in lectulo. 6 Nihil, ait, mihi conscius sum. Sed quantum illum dilatat et extendit; magis istum arctat et contrahit: Sed in hoc, inquit, iustificatus non sum. Qui autem iudicat me, Dominus est . uides quomodo Paulus audet, et dicit, Cor nostrum dilatatum est . uides quomodo gloriam et testimonium conscientie, diuine coarctat respectus sententie.

3. Bene ergo lectulus mens secura, sed minime superba; quieta, non elata; bona de se sentiens, sed alta non sapiens, magis autem suspectam semper habens incerti noctem iudieii. In lectulo, inquit, per noctes. Multe noctes, sed unus lectulus. Multe enim  tribulationes iustorum : sed tamen quasi non sentientes nec respicientes uno dormiunt et requiescunt in lectulo, in ea in qua uocati sumus una spe uocationis nostre. Transit nox et nox: sed illi non deserunt tranquillitatis sue lectulum, donec tota transeat iniquitas. Multe noctes, et alte tetenebre: sed tamen ab altitudine noctis non timent, nec turbantur, quia sperant in Domino. Non timent a noctibus, qui in huius spei lectulo quiescunt. Nam et ipse nouit dare carmina in nocte tribulationis : et in nocte mandat canticum eius . Accepistis quare sponsa dicit noctes; et quare plures: quare lectulus dicatur, et quare unus.

4. Nunc accipite quare dicat sponsa, in meo. In  lectulo suo, et quasi singulariter suo est, quandiu singulariter in spe est. Cum uero ad spem res accesserit, uel magis successerit spei, cum iam ex parte tenuerit dilectum; non iam suus est hic lectulus sponse, sed magis communis sponsi et sponse. Suus est, cum quasi sola sine dilecto quiescit: communis est, cum ipse adest. Suus est sponse, cum quietatis, et pacatis, et compositis moribus intra se collecta quiescit: communis est, cum iam incipit oblectari in sponso. Forte est et aliquis proprius sponsi, quando sui oblita penitus, et se exuta tota transit in ipsum, et quasi induitur ipso dilecta ipsius. In lectulo suo nec effluit extra se, nec turbatur in se. In lectulo communi affluunt illi delicie quedam de  presentia sponsi. In illo qui solius est, sponsi amoris exagitata incendio ebullit, et excrescit effusa et effluens. Tota transfunditur in ipsum, et in similem absorbetur qualitatem. In primo penes se est: in secundo penes illam sponsus: in tertio penitus est ipsa penes ipsum, et, si dici potest, non est nisi ipse. In primo querit: in secundo adheret: in tertio unitur illi. In primo tranquillitatem propriam possidet: in secundo quamdam meretur communitatem cum dilecto: in tertio assumitur et absorbetur in quamdam caritatis et gratie unitatem. Melior hic lectulus tertius quam secundus, quanto expressior est unitas quam communitas. Bonus tamen primus, per quem ad istos paratur accessus.

5. Quod si ad carnalis infirmitatis illecebras lectuli  sensum deflectere uelis; nec erras, nec laboras sic assignando. Solius enim sponse sub hoc intellectu lectulus est, nec communicatur sponso. Nam etsi nouimus Christum secundum carnem, secundum carnis concupiscentiam tamen non nouimus. Communis quidem carnis natura, sed non est communis illi carnis illecebra. Non refutauit lectum doloris nostri, sed non se reclinauit usque ad sensum delectationis nostre. Ideo cum istum designat, in lectulo meo dicit; non communiter, In nostro. Alibi siquidem legitur: Lectulus noster floridus . Qui communis est, floridus est, uetustatis nichil habens, nil corruptionis. Quando uero proprium suum lectulum dicit, nulla ibi fit mentio floris. Suus sponse hic est, sed insuauis est: non floridus,  sed horridus illi uidetur. Dura satis conditio, si uel sola corruptio foret: nunc uero ad infirmitatem accedit aduersitas, duplicatum incommodum, lectulus et nox, infirmitas et aduersitas. Sed magna uis amoris, quam neutra compescit, nec illa innata, nec ista illata. Non enim uel lectulo tenetur, uel terretur nocte, sed in lectulo suo et per noctes querit quem diligit anima eius. Claustralium uidetur uox ista maxime fratrum, qui et quieti a sollicitudine, et quasi perditi et absconditi sunt in multitudine, habentes in altero lectulum, in altero noctis obscurum. Quodam modo enim absconditur cuiuslibet quamlibet excelsa conuersatio, ubi in equalem altitudinem tota se fratrum numerositas attollit, iuxta illam de Saluatore prophetiam: Ambulant in  tenebris, et non est eis lumen, sed humane laudis lumen, ut liberius sperent in nomine Domini, et innitantur super Deum suum . 7 Quorum absconditus est uultus eorum. Unde nec reputauimus eos, imo qui se ipsos intus non reputant; qui se mundi ad usus foris non aptant; qui nec hominum ab ore gloriam exoptant, sed illam que ex solo Deo est, iuxta quod legitur: Ego gloriam mean non quero . Et, Qui gloriatur, in Domino glorietur : hoc est, non pro donis Domini in hominum fauore quiescat; nec finis huius admistione, spiritualis glorie adulteret in aliquo gaudia, sed illi referat gratiam, et querat in illo gloriam hoc est enim ipsum querere. Habet iste  in tranquillitate lectulum, in humilitate noctem. Non illum mordaces cure circumuolant, inquietudinum non exasperant iniurie; sed totum lectulus et nox, totum pax et quies, et latebre.

6. Numquid satis est? Fortassis satis, sed laboranti; nam non satis amanti. Dulcis enim laboranti somnus . Amantis anxietas illum dormire non sinit, somnolentiam excutit, uigilias inducit. Amor de quiete ipsa inquietior redditur. Quiescit tentatio, quiescit occupatio, quiescit afflictio, sed quiescere dilectio nescit. Tunc magis uires exercet dulce incendium, et flamma uorax de latibulis euadens uacuo liberius euagatur in animo, altius possidens, et auidius depascens. Occasione accepta suum nescit amor non exercere negotium.  Semper enim quem amat, uel presente eo se oblectat; uel absentem desiderat. In die, inquit, tribulationis mee Deum exquisiui manibus meis . Longe differentior querendi ratio nunc a sponsa proponitur. Illam non impellit afflictio, sed trahit affectio. Ille in psalmo querit aduersus tribulationem; ista ad amoris usum et oblectationem. Ad hoc enim refert et quietis lectulum, et noctis latibulum, ut quem diligit, et inconcusse recolat, et sincere sapiat, et dulciter sentiat. Ergo multo potior in diligente quam in indigente querendi ratio: quamuis iure dici possit quod sancta quadam semper eget amor auaritia. Semper enim ad secretiora exestuat, et que tenet non reputans, uolubili se raptat in anteriora rotatu; et uitalis instar rote  spirituali leuitate ad superiora toto conatu attollitur, de terra uix paululum aliquid attingens. Denique et in Paulo nondum se comprehendisse arbitratur: sed ipse ad anteriora extensus, quasi rationalis rota sequitur, quo illum rapit spiritus feruentis desiderii . Siquidem et cum consummauerit homo, tunc incipiet . In presenti quoque sponsa dum tenet lectulum, non hoc contenta, ardentius requirit dilectum. Ille illi lectulus: ille dilectus. Lectulus, dum infirmam et fatigatam suscipit: dilectus, dum inflammat et succendit. Lectulus et dilectus, quia quiescit in illo, et concupiscit et deficit in ipsum.

7. Miraris quod dico lectulum? Audebo et adiiciam  uilius aliquid, imo sublimius super omnem gloriam laudis eius. Quanto enim pro me egit uiliora, tanto bonitatis sue dedit indicia maiora. Ipse paruulis lectulus, ipse pullis est nidulus: Etenim passer inuenit sibi domum, et turtur nidum ubi ponat pullos suos . uis audire qualis lectulus? Iacta cogitatus tuos implumes adhuc et infirmos in Domino, et ipse te enutriet, donec formetur et firmetur Christus in te, et ocurras in uirum perfectum qui fluctuare non possit. Bene ergo lectulus, qui mihi factus est a Deo iustitia et pax, et redemptio, et sapientia. Quis dabit mihi tali collocari in lectulo? quis, inquam, dabit mihi istos puluillos, et ceruicalia huiuscemodi assui sub cubito et capite meo? Felix ceruical, quod sibi sponsa  supponit: Leua eius sub capite meo, et dextera illius amplexabitur me . Alterum iam possidet, alterum sibi pollicetur. Leuam tenet, sed dextram querit. Delectationes enim in dextra tua usque in finem . Quasi de lectulo tendit ad lectulum. Suauissimum mihi ceruical, bone Iesu, spinea illa capitis tui corona. Dulcis lectulus illud crucis tue lignum. In hoc ego nascor et nutrior, creor et recreor, et super passionis tue altaria memorie mihi nidum libenter recolloco. Quod si maiora datur et arcaniora persentire diuine maiestatis mysteria, nichil illud a lectulo et nocte differt, si quis ad futuram contempletur plenitudinem, non formulam perfectionis humane. Nam et perfectius nostrum imperfectum est, et  uix adhuc  inchoatum. Propterea et initium aliquod dicimur creature Dei , et tantum primitias accepisse Spiritus .

8. Temerarius forsitan uidear, qui conor inexperta 8 exponere et de sponse lectulo, que illum suauius forsan et secretius collocauit, quam coniectura nostra possit attingere. Quapropter de mysteriis ad mores descendamus, et dicamus hoc esse dilectum in lectulo, et per noctes querere, cum post cordis strepitum et carnis motum, quietis et presentium obliti, primitiuas quasdam future dulcedinis captamus delicias. Habes ergo  in hoc capitulo occasionem, actum, et causam. In diligente causa, actus in querente; opportunitas uero et occasio in lectulo et nocte innuitur.  Breue autem capitulum, quoniam bonus lectulus, in quo suscipit mens fatigata fomentum, imo feruens incendium, in quo amor dum offendiculum non habet, desiderii usum exercet ardentius. Sed iam nos hic paululum quiescamus, et in illo utinam lectulo, in quo sponsa dum quieuit, dilectum quesiuit: ut experientie sensu in nobis ipsis ediscere possimus quod nunc alios docere conamur, quam dulce sit in hoc lectulo quiescere, et dilectum querere Iesum Christum Dominum nostrum.



SERMO III. Quesiui illum, et non inueni .

1. Non solet sponsus semper, uel pro tempore, uel pro quantitate anime se querentis uoto respondere. Quesiui, inquit, et non inueni illum. Gratum  certe uerbum, quesiui: sed, non inueni illum, graue. Quidni graue et intolerabile sic querenti, et sic amanti? Nemo enim eo quod ardenter querit, non anxie caret, tantoque cumulatiore angustia, si uicina spe iamiamque apprehensura fraudatur. Quanto magis illa, quam experte et perdite interne dulcedinis prouocat esuries! Credibile est secundum multitudinem retractate et reuolute in corde dulcedinis, acriori ad querendum ictu euerberari animum amantis. Denique ad dilectionis mensuram, non inuenientis pendatur affectus. Si quis in se unquam talem expertus est uel dilectionis uel desiderii sensum, proprii estimare potest coniectura exempli, quam querulo sponsa corde protulerit: Non  inueni illum. Nusquam consolatio, nusquam refrigerium, sed ubique tribulationem et dolorem inueni, dum illum quem ardenter diligo, et instanter quero, non inueni. Denique posuisti me, non dico tibi contrariam, sed a te quasi extraneam, et facta sum mihimetipsi grauis . Grauis plane, quam tedet uite, tedet luminis huius, quoniam lumen oculorum meorum et ipsum non est mecum. Ubi erit foris consolatio, si intus in me ipsa te absente turbatio? Conturbatum est cor meum, dereliquit me uirtus mea, et lumen oculorum meorum meorum et ipsum non est mecum . Tria hec tecum abierunt, uirtus, ueritas, identitas. Quomodo enim uirtus erat in doloris lecto, in nocte lumen, et in diuisione et separatione id ipsum? Ad  me nunc respicit illa prophetalis exprobratio: Quousque dissolueris, filia uaga?  Denique et Cain, ex quo egressus est a facie Domini, uagus factus est et profugus. Ego quidem non ita uaga et profuga: magis enim querens quam fugiens; et, ut licentius loquar, tibi fuga plus competit. Annon uaga, que de lectuli angustiis transeo ad ambitum urbis, discurrens per plateas, per uicos, per uigiles? Qui adheret Domino, unus est spiritus . Dulce hoc ipsum, et ideo dura separatio.

2. Quomodo dissipata est hec identitas, dissiliit unio, et ad me dimidiata redii? Nam tota a te non discessi. Desiderio enim in te feror, sed a presentia differor: habeo aliquod in desiderio solatium,  sed totum illud abscondit et absorbet de dilatione supplicium. Quo pacto non absconditur omne solatium, quandiu abscondis faciem tuam a me? Denique, sicut ait propheta, Consolatio abscondita est ab oculis, quia facta est inter dilectos diuisio . Sed mihi abscondita, quoniam mihi fuerat hec unio indulta. Tu enim bonorum meorum non eges. Bona enim mea, dona tua sunt: ideo mihi incumbit desolatio, dum a te separari contingit. Tu uirtus mea: tu lumen oculorum meorum: tu mihi ipsum: tu mihi totum. Denique defecit caro mea et cor meum, ut de reliquo in me nec carnalis affectus nec cordis mei sensus respiret; sed sit Deus cordis mei, et pars mea Deus in eternum . Si hanc partem perdidero,  inanis et uacua remanebo, quasi terra sitiens, et quasi uas perditum. Assume, assume, qui ebrius es, sitientem, et uacuo uasi tue plenitudinis 9 portionem infunde. Quid parcis torrenti illi ubertatis tue? Heu me! quam raptim transit torrens iste nostris in conuallibus! Cito quidem transit, sed trahunt me post se in eternum desiderium impartite delicie. Delicie abeunt, sed desiderium relinquunt. Ille excurrunt, et istud excruciat. Quanto sunt enim prerogata dulciora, tanto molestior de dilatione mora. Itane, Domine, suaue uidebitur tibi miseram mora tali torquere animam, et de penis diligentis et querentis te ridere? Si maiestas te abducit, misericordia inclinet. Si te non indulges dilecte, miserere uel afflicte.  Afflicta sum et humiliata nimis, et a gemitu cordis mei mecum illud rugiens: Non inueni illum. Ubi nunc multitudo uiscerum tuorum et miserationum tuarum? Diu et nimis diu continuerunt se super me. Dilecta tua absentis desiderio in dolorem se fundit, et tu te contines? Ioseph male meritos de se miseratus fratres, non poterat se continere: sed commota sunt uiscera eius, et quis esset, blande innotuit . Et quidem tenerior esse solet ad gratiam sponsi pietas, quam fratris. Tu mihi plus quam Ioseph. Tu enim frater; tu sponsus. Quis dabit mihi te fratrem meum? Ego me totam ad querendum impendo, et tu me suspendis, sponsus et frater? Ergo eris in dilectione minor, qui es maiestate superior? Magis sibi respondent amor et humilitas,  quam amor et maiestas. Paululum maiestatis obliuiscere, ut misericordie recorderis. In te omne desiderium meum. Utquid non ante te? utquid absconditus est a te gemitus meus, qui totus est pro te? Dissimulas et differs, et auertis faciem tuam a me, et facta sum conturbata. Propterea queror et causor, et clamito: Non inueni illum.

3. Felix conditio, quando dicere datum fuerit: Dilectus meus mihi, et ego illi. Nunc uero ego dilecto meo, sed nondum ad me conuersio eius . Amara quidem amanti commutatio. Idcirco pro uice uocem commuto: Non inueni illum. Omnia tempus habent, et suis spatiis uniuersa sub sole transcurrunt. Quando erit ut cum sole permaneant, et ante mutabilitatem lune, ut in eternitate  stent, et non transcurrant cum tempore? Nunc uero omnia tempus habent, et habet forsitan suum tempus eternitas ipsa. Dicuntur enim et tempora eterna. Aeterna ergo in se eterna sunt, sed nobis parata sunt tempore suo. Omnia tempus habent: tempus amplectendi, et tempus ab amplexu longe fieri . Quod ergo erit aptum magis, quam nox, amplectendi tempus? imo quis erit aptior ad amplectendum, uel lectulo locus, uel nocte tempus? In pace locus tuus: et ideo quietis tempus; et pacis tibi paraui in corde meo lectulum. ueniat dilectus meus, ueniat delectatio mea, et requiescat in cubili suo. Tu forsan dispensatorie differs: sed non capit amor impatiens de dispensatione solatium. Scio mihi repositum tempore suo: sed de fugacis  tarditate temporis amor causatur. Tu differs: ego quidem diutius non fero, sed surgam et circuibo ciuitatem. Contemno lectulum, et initium sermonis derelinquo, ut ad perfectiora ferar.

4. Nam etsi sponsa sum et perfecta pro regule modulo humane, initium tantum accepisse me reputo, ad quod restat respiciens: Surgam, et circuibo ciuitatem, queram per uicos et plateas . Iesu bone, quid est quod alicubi non inueniris, qui ubique crederis? Multe quidem mansiones in domo Patris tui sunt: sed numquid alias deseris ad alias transiens, qui infinitus ipse et immensus es? Ubique creaturarum totus es, creans et continens: sed infinitatem tuam creatura nulla potest exprimere,  quamuis uirtutem nulla non possit ex parte innuere. Ubique totus es per existentiam: sed non equaliter in singulis per efficientiam. Nam etsi ex toto te ubique opereris, non tamen totum quod potentie tue est ubique, imo potius nusquam, operaris. Indifferenti enim uirtute efficis in minimis minima, et in magnis maiora. Cum ergo uirtus tua ubique et tota operetur, nusquam tamen tota expenditur: quia cum uolueris, suppetit tibi efficere maiora; nec tota exprimitur, quia ueritatem non possunt ad integrum emulari simulacra. Omnia ergo te mihi monstrant ad cognitionem, sed non omnia me mouere possunt intus ad deuotionem. Ubique in te impingo, sed non ubique compungor. Ubique te mihi ingerit rerum species et usus et ordo,  sed uerbum sapientiam, non uerbum salutem. uerbum autem sapientia et salus, id est Christus iehsu, tantum in ciuitate Dei nostri, in 10 monte sancto eius. Propterea surgam, et circuibo ciuitatem. Surge, inquit Paulus, qui dormis, et exsurge a mortuis, et illuminabit te Christus . Surgam ego, non de mortuis operibus, non de prauis moribus: sed de bonis ad meliora, de moribus ad mysteria, de mysticis ad manifesta, de serenis ad suauia. Surgam, et circuibo ciuitatem illam, de qua dicitur: Magnus Dominus et laudabilis nimis, in ciuitate Dei nostri, in monte sancto eius . Ergo surgendum est ei qui in montana uult cum Maria conscendere . Et prodigus ille filius in se reuersus: Surgam, inquit, et uadam ad  patrem meum. Prudenter ait, surgam, iturus ad eum, qui in celis est, Patrem. Sed nimis exilem et macilentam spem reposuerat in sinu suo, mercenariam conditionem patrem rogaturus. Modeste quidem pro meritis, sed de paterne miserationis copia humiliter nimis et iniuriose sentiens, uere famelici dans in hoc animi indicium et inedia confecti. Dicam, inquit, ei: Pater, fac me sicut unum de mercenariis tuis . Non enim poterat ieiunam et macram spem ad maiora porrigere. Surgam, inquit, et uadam ad patrem meum. Iste de querendo nil mouetur patre, tantum de flectendo sollicitus. Que sponsa est, certa de gratia postulat presentiam tantum. Surgam, inquit, et circuibo ciuitatem, et queram quem diligit anima mea, inuentionem sufficere  reputans.

5. uide si non in presenti hec possit obseruari distinctio, quoniam patris exposita est et parata cunctis indulgentia: delicie uero fugaces et recondite, et latibulis gaudentes. Ideo ille dicit: Surgam et uadam. Illa uero: Surgam et queram. Denique et pater occurrit penitenti, sponsus se subducit diligenti. Misericordia sui profusior est, delectatio parcior. Id autem non incongrue ab utroque positum intelligitur, quod dicitur, surgam. Non permittit te Paulus que sursum sunt querere, nisi prius resurrexeris . Non potes que sursum sunt sapere, nisi prius illa quesieris. Quid enim est illa bona que sursum sunt, inuenire, nisi quodam  dulcedinis et experientie gustu persentire illa? Ideo cuncta perlustrat et scrutatur, ut quod amat, alicubi degustet. Surgam, inquit, et circuibo ciuitatem, queram per uicos et plateas, quem diligit anima mea. Multum sibi fiducie sanctus amor assumit. Quantum enim putas diligebat, que tantum presumebat? Surgam, inquit, et circuibo ciuitatem. Non ueniet in conspectum tuum, Domine, omnis hypocrita. Abscondit se Adam, ex quo bone conscientie ausum amisit , et inuentum se doluit, qui magis querere debuerat. Qui ficte diligit, fugit conspectum tuum: que uero sponsa est et caritatis dotata munere, etiam fugitantem insectatur. Quo ibis, bone Iesu, a facie uehementis desiderii? Si ascenderis in celum, illic est: si descenderis in infernum,  adest. Ubique te sequitur curiosa scrutatrix, et per singulos operum tuorum gradus discurrens, quod fide tenet, conatur transfundere in affectum, et admirande maiestati deuotione respondere. Ad dilectionis incentiuum omnia Euangelii documenta deducit: ut in quibus ueritatem suscipit, uirtutem persentiat te ipsum sponsum suum, Christe Iesu, qui uiuis et regnas per omnia secula seculorum. Amen.



SERMO Iu. Surgam, et circuibo ciuitatem, per uicos et plateas queram quem diligit anima mea .

1. Circuitus iste non est peruagationis, sed inuestigationis. Ad si uagatur que circuit, non euagatur tamen, non excedit terminos ciuitatis, non loca  que dilectus perambulare solet. In circuitu ambulat, sed intus ambulat per uicos et plateas ciuitatis. Sapientia enim in his uiis se ostendit hilariter, et in plateis dat uocem suam. Ideo in istis circuit, quia nouit ubi soleat illi uberior occursus esse dilecti. Circuibo, inquit, querens per uicos et plateas. Frequens tibi est, o felix anima, talis circuitus, et accessus familiaris, et nota sunt tibi omnia ciuitatis huius, circuitus et recessus intimi, angusta uicorum, et lata platearum. Introduxit te rex in cellam uinariam: numquid non et in omnes alios secretiores recessus? Omnia tibi sunt aperta et peruia, et usu quodam ad beatum hunc expeditam te sentis circuitum. Ideo non cunctanti, sed confidenti similis dicit: Circuibo ciuitatem. Et quantum putatis,  fratres, quantum solatii confert inuisere interim et crebro conterere 11 gressu loca in quibus stare solebant pedes eius quem diligit? Nescio quo pacto loca, in quibus aliquid boni experti sumus, expressius id ipsum imprimunt memorie, et ex ordine ante mentis depingunt oculos, et quod iam experti sumus in ipsis, iterato speramus. Ego loca ista non corporalia, sed spiritualia crediderim, opportuna ad anime exercitationem spiritualem; propterea in his accipiamus circuitum.

2. Circuitus iste aut recordationis est, aut inuestigationis. Circuit enim qui uel nota recolit, uel ex ipsis notis colligit que nondum sunt nota. Circuit quodammodo qui nota recordatur, uel perscrutatur  noua. Circuitus quidam est, cum ea que iam fide et intelligentia tenemus, ordine retractamus. Circuitus quidam est, cum ex his que iam tenemus, ad occultiora tendimus et penetramus. Circuitus ille oblectationis est, iste rationis. Ille amicabilior, iste acutior. Et quamuis ille circuitus magis accommodatus sponse uideatur, neutrum tamen illi negabimus. Siue enim nota et comperta reuisit, siue inuestigat noua, in omnibus amoris tantum fomitem querit. Bonus quidem rationis circuitus: sed quando ratio ipsa intra fidei regulas se continet, et eius terminos non excedit, de fide ad fidem, uel de fide ad intelligentiam pertingens. Intelligentia quidem, etsi fidem excedit, non tamen aliud contuetur quam quod  fide continetur. In intelligentia quam in fide non certitudo maior inest, sed serenitas: neutra uel errat, uel heret. Ubi uel error uel hesitatio est, intelligentia non est: ubi hesitatio est, fides non est. Et si fides admittere posse uidetur errorem, non est uera nec catholica fides, sed erronea credulitas. Fides, ut sic dicam, ueritatem rectam tenet et possidet; intelligentia reuelatam et nudam contuetur; ratio conatur reuelare. Ratio inter fidem intelligentiamque discurrens, ad illam se erigit, sed ista se regit. Ratio plus aliquid quam credere uult. Quid aliud? Conspicere. Aliud est credere, aliud est cernere: non tamen aliud, quam quod fide concipit, conspicere conatur. Et si nondum sincere uidere potest, quibusdam tamen accommodatis  experimentis coniicere tentat, que iam solida fide concepit. Ratio supra fidem conatur, fide tamen nititur, fide cohibetur. In primo deuota est; in secundo prudens; in tertio sobria: et, ut sic dicam, fides tenet, tuetur ratio, intelligentia intuetur. Bonus iste circuitus, in quo mens rationis ductu peruestigando procedit, sed a fide non recedit, instructa a fide, et restricta ad fidem. Erronea plane, si non cuncta ad eius referat examen, et citum rationis incessum ad fidei maturitatem castiget. Bonus circuitus, ubi iustitia Dei reuelatur ex fide in fidem. Bonus circuitus, ubi quis transformatur a claritate in claritatem tanquam a Domini Spiritu . Bonus circuitus, ubi  quis posteriorum oblitus, ad anteriora extendit semetipsum, si quo modo comprehendat . Bonus certe circuitus, non modo cum noua semper et occultiora comprehenduntur, sed cum iam apprehensa nouo et recenti semper affectu reuoluuntur: cum non modo quod restat, penetratur; sed quod iam penetratum est, frequenter iteratur. Iucundus circuitus, et sponse non ignotus. Ideo confidenter dicit: Surgam, et circuibo ciuitatem.

3. Que aptius esse poterit ciuitas quam illa, de qua dictum est: Gloriosa dicta sunt de te, ciuitas Dei?  Et quidem uniuersitas creature dici potest non inconuenienter ciuitas Dei, ab eo condita, et ab eo disposita. Gloriosa plane et  pro specie, et pro ordine. Nam pro actibus minus iustis, quos deprauate mentis producit libertas, quantum in ipsis est, minus [al. nimis] in gloria: nec ex ipsis est, quod ordinem diuine dispositionis non effugiunt, quem non intendunt. Soli autem uere gloriosi sunt, qui diuine dispositioni supponunt studium, solliciti prime conditionis integram seruare gratiam, uel resarcire corruptam. Isti gemino quidem modo gloriosi efficiuntur: naturali cum ceteris conditione, et uoluntaria pre ceteris coaptatione ad ordinantis et dirigentis Dei nutum. Dicitur ergo ciuitas Dei uniuersitas creature; quippe legibus administrata dispensationis ipsius. Ipse uniuerse creature speciem existentie prestat in proprio genere, in usu efficaciam, consequentiam  in ordine, ut et in se ipsa pulchra sit, et in uniuersitate superuacua non sit, et cum reliquis inconsequens et repugnans non sit. Siue enim res nature agatur motu, siue libero arbitrii 12 nutu, siue diuine instinctu gratie, siue singulis his rationibus, siue coniunctis res agatur, quelibet a diuina intus inuisibiliter operante efficacia et modum accipit et motum: modum et quasi legem quamdam ordinis et motum actionis. Non modo enim ab eo cuiuslibet motionis natiua facultas, sed cuiuslibet facultatis administratur motio, ut simul ab ipso sit et uirtus, et motus uirtutis. Motus uero intentionis praue, et ab ipso habet quod motus est, et ab ipso non habet quod prauus est. Neque enim ab ipso est, quod in minus ordinatum  finem dirigitur: sed ab ipso est, quod inordinatio ipsa mira prorsus ratione in ordinem redigitur.

4. uide uenditionem Ioseph, descensum in Aegyptum; egressum et insectationem Pharaonis, submersionem exercitus, et ereptionem Isrel, quomodo incarnationis et passionis Christi, et ereptionis nostre seruiant mysteriis: et multis quidem in locis similia diligens reperies. Non ergo possent antiqua delicta nouis deseruire sacramentis, nisi occulta ratione diuina intus operante prouidentia. Nec enim illa antiqua casu quodam et indifferenter ita prouenere, quibus noua postmodum a prudenti dispensatore et obseruatore diligenti adaptarentur mysteria: magis autem illa ad horum sunt  significationem  preparata, quam hec illis aptata. Quid denique, quod Dominus eo potissimum tempore ad passionem addictus, quod hac hora, hoc die, hoc mortis affectus genere? quis iste aut neget mystica, aut credat fortuita? Quo die est homo conditus, eo reparatus: qua hora sententiam pertulit, indulgentiam meruit. Per lignum mors inducta, per lignum uita restituta. Et nescio quis ista non diuinitus dispensata, sed humanitus administrata contendit. Habes agni paschalis tempus, habes immaculatam hostiam; habes ereptionis Isrelitice de Aegypto horam, habes ereptionis tue gratiam de seculi errore, de uanitate, de natiuitate corrupta: et hoc simpliciter contigisse credis, Deo non  dispensante, sed Iudeo operante, quamuis non obseruante? Hec, inquam, que tam apte concurrunt de crucis ligno, de tempore, de hora, de die, et reliquas que obseruari, prudenter possunt, circumstantias, Iudaice deputas dementie, non diuine sapientie? Prorsus in eam salubri remedio, et cum antiquis in unam formam concurrente sacramentis, et fortuitus casus excluditur, et humanus intuitus, sed non diuinus nutus. Et in Isaie prophetia inuenies ad Ezechiam dictum: Data sunt omnia hec in manus Chaldeorum . Ubi data esse dicit, ostendit non tantum prophetice predicta, sed etiam iudiciaria quadam equitate dictata. Ex his et huiusmodi passim per omnem Scripturarum textum, cui dubium residebit, diuinam  pariter uirtutem et sapientiam iustis legibus prauas rationalis creature non inspirare quidem, sed dispensare uoluntates? Quod si ita est, multo minus ambigi potest motus ceterorum animantium, que naturali ducuntur affectu, et sensuum uel imaginationis tantum aguntur iudicio, non arbitrio rationis a diuina dispositione minime exemptos. Et ut semel concludam, uniuersarum uel essentiam, qua in hoc aut in hoc rerum genere sunt, uel existentiam qua sunt, uel usum quo aliquid efficiunt, iustissimus, potentissimus, prudentissimus moderator eternis et immutabilibus mouet, et mutat, et continet decretorum regulis, et cunctam creaturam nusquam exorbitante regit iustitia, quasi ordinatissimam et dispositissimam ciuitatem.

 5. Heccine ergo ciuitas est uniuersitas creature, quam sponsa circuituram se proponit? Circuierunt sapientes huius seculi rerum naturas, et in artificio suo operantem aduerterunt sapientiam Dei. Operantem dico, sed non opus de quo legitur: Deus autem rex noster ante secula operatus est salutem in medio terre . Cognouerunt in opere artificem, sed non glorificauerunt, aut gratias egerunt . Fidelis anima omnia replicat et recenset in laudem Dei, et omnem creaturam prouocat ad glorificandum, ut se ipsam excitet in gratiam, et uniuersitatis contuitu diuinum stimuletur in amorem. Circuiuit Salomon, et de cedro Libani disputauit usque ad hyssopum . Circuiuit in Ecclesiaste, et de  elementorum postquam disseruit circuitu, ad humanos actus disputationem deriuauit, ut de transeunte rerum uanitate ad permanentem transiret ueritatem. Circuiuit Iob, imo circumductus est magis a Domino per terre fundamenta, 13 per mensuram, per lineam et bases, et lapidem angularem, et astra matutina, et filiorum Dei iubilum: per maris ostia, et uuluam, et uestimentum, et caliginosos infantie pannos: per terminos, uectes, et ostia, per ortum diluculi, et aurore locum, et certas quasdam ceterarum rerum naturas . Omnes enim numerare longum erat, que omnia prudenter intuenti admirationem Conditoris facerent, et pie consideranti amorem, Et hec communiter omnibus proposita sunt ratione  utentibus, et Conditoris sui maiestatem manifesta pulchritudinis sue specie commendant. Sub tam pulchro tamen uelamine pulchriora sunt, que latent saluationis nostre sacramenta, et multiplicia spiritualium dona gratiarum.

6. Denique et Dauid in fine Psalmorum cum omnem creaturam in laudes Dei concitasset: Cantate, inquit, Domino canticum nouum, laus eius in ecclesia sanctorum . uere nouum, cuius nescit antiquitatem materia, fastidium gratia: que semper est amore recens, usu recentior. uere enim nouum, quod hominum animos ad eternam innouat beatitudinem. Denique legitur: Ne memineritis priorum, et antiqua ne intueamini; noua quoque ego facio  . Iure noua, que ab antiquo currentis nature nequaquam conclusa sunt legibus. Laus eius in ecclesia sanctorum. Quodam utique excellentie priuilegio, non tantum equitatis dispensatione, sed gratuito sanctitatis dono et munere. Laus eius in ecclesia sanctorum: quoniam ita laudem eius sanctorum ostendit actus, ut illam attendat affectus. Sancti enim excellenter gratiarum dona suscipiunt, deuotionem persentiunt, gratulationem persoluunt. Ideo quodam laudatur priuilegio in Ecclesia sanctorum: extra Ecclesiam laudatur ministerio insensibili et muto rerum, uano hominum. In rebus insensatis conditio; in hominibus non renatis aliquanta cognitio, in neutris tamen dilectio. Nam dilectio Conditoris sui in primis nulla, in secundis  non sancta. Laus eius in ecclesia sanctorum. Sanctus enim et que condita sunt, ut naturaliter sint, et que dispensata sunt, ut inconuenienter et inordinate non sint; et que predestinata sunt, ut beate, sint, uniuersa perscrutatur et estimat quantum datur: ut per hec auctoris iuxta uires colligat notionem, migret ad emulationem, rapiatur in affectionem.

7. Hec ergo ciuitas spiritualis est, hec Ecclesia sanctorum, quam circuituram sese sponsa presumit. Deus bone, quanta hic utilium copia speculationum! Quis enim satis existimare possit, quam pulchra et quam plurima sint ubique spectacula in sacramentis, exemplis, miraculis? Prima saluationis, secunda conuersationis, attestationis sunt tertia.  Quid uero, cum de mysteriis, cum de moribus ad remunerationes eternas temporalium meritorum admiratura mens assurgit? Quantum ibi profusis uotis refunditur gaudii! Filii hominum, utquid diligitis uana, et queritis mendacium?  utquid animum ad aliena oblectamenta conuertitis, laboriose queritis labentes delicias? Quasi ad manum materiam fidei nostre tenetis mysteria, ad memoriam prompta, ad meditandum profusa, ad subsistendum perpetua, ad sufficiendum plena. Filii, inquam, hominum, imo filii Excelsi, alumni religionis, qui regularis discipline limina teritis, utquid arida fauce aquas cenulentas sititis, celestes fastiditis? Utquid cogitationes admittitis in animum, ad  quarum actiones non mittitis manum? Quod agere penitus detrectatis, utquid studiosa mente retractatis? Experti frequenter estis quod omnem hanc inanem pompam recogitate turpitudinis citus excipere solet exitus penitudinis. Denique et pudor est prodere, et pena reticere. Meditationis ergo mutate materiam, sed seruate instantiam. Quam fedum est tunc studia uestra minui, cum mutantur in melius? Hoc autem dico; sicut exhibuistis animum ad cogitatus affectuosos fede turpitudinis, ita exhibete nunc ad fecundos circuitus pulchre ueritatis. Circumdate Sion, inquit Psalmista, et complectimini eam . Circumdate meditando, complectimini amando. Complectimini eam, ut eius sit et comprehensio integra, et collocatio intima. Plus  aliquid innuere uidetur complexus quam circuitus. Complexus simul continet totum, circuitus de alio in aliud facit transitum. In hoc tamen circuitus prestare uidetur, quod ea que complectimur, indifferenter et inuolute constringimus: ubi uero circuitus est, singula seriatim discutimus. Ille contentus est summa, iste discurrit per singula.

14 8. Esuriens enim et querens animus, dum illum non satiant aliqua, semper rapitur ad reliqua: et quodam uoluitur circuitu, currentis desiderii protractus rotatu, donec repleatur in bonis esuries amoris, et occupet in illo cursus sui statum, in quo terminum non inuenit. Nulla enim que creata sunt, in conditionis sue statu infinita sunt: et ideo mens que circuit, uniuersa pertransit, nusquam requiem  capiens ubi finem reperit. Solus ille requies est amanti et refectio, qui finis est omnium, et cuius nullus est finis. Propterea sponsa, in circuitu suo cuncta pertransit, ut pertingat ad ipsum: Surgam, inquit, circuibo ciuitatem. Circuibo in cunctis, eum quem diligo querens, sed nusquam reperiens. Inuisibilia ipsius, per ea que facta sunt, intellecta conspiciuntur : sed tamen nullius creature quamlibet excellentis, et ad ipsius accedentis imitationem, plene uel instruor indicio, uel incendor officio. Tantum enim et pigrum, et tardum, et inefficax ad Conditoris commendationem eorum que condita sunt, redditur ministerium, quantum noscitur a ueritate distare simulacrum. Ergo circuibo ciuitatem, uniuersa pertingens, uniuersa pertransiens;  pertingens, qua ex parte ipsius imaginem differenter preferunt; pertransiens, ubi citra perfectum subsistunt. Circuibo ciuitatem, ubique capiens refrigerium, et fastidium patiens. Quonam enim modo non me refrigerat, quod amoris mei pignus aliquod portat, prefert indicium, indicit memoriam, notitiam inducit? Sed iterum quonam pacto non tolero tedium, dum quadam me recogito preludi imagine, et umbra detineri, nudam et simplicem non tenere ueritatem? Circuibo ciuitatem, quoniam in toto eius tam pulchro ambitu ubique refoueor, sed nusquam reficior.

9. Nec me fatigabit iste circuitus, donec pateat plenior aditus, ut intrem in sanctuarium Dei, et  intelligam in nouissimis eius. Habebit ibi circuitus terminum, cum repleti fuerimus in bonis domus tue, Domine; cum intellexero in nouissimis eius illum qui primus est et nouissimus, initium et finis. O qualis ibi circuitus erit, pergere ab ipso in ipsum, ire et redire: desiderio ire, delectatione redire; dum semper eius, quod experientia desiderat, presentia satiat: ut mens possidentis et contuentis, et illi sit per appetentiam intenta, et illo sit sufficienter contenta! Sic enim pennata illa et oculata animalia in medio et in circuitu sedis Dei leguntur . In medio, quia uoti sui perducuntur ad intima: In circuitu, quia rediuiuo semper uoto feruntur in eadem ipsa. In medio, quia eorum iam completum est uotum: In circuitu, quia non sufficiunt comprehendere  totum. In medio sunt admissa per gratiam, et in circuitu sunt exclusa per differentem naturam. In medio sunt, quia unita per contemplationem: et In circuitu, quia disiuncta per comparationem. Que est enim sedes ista, nisi ea de qua loquitur Apostolus, lux inaccessibilis, quam inhabitat Deus ? Denique quantumlibet oculata sint beata illa animalia, et illuminat illa ut quantum possunt, capiant; et excedit, ne ad totum sufficiant. O quam ampla ibi speculatoria, quam late platee in illa luminis infinitate patent, quam coarctati et couniti et protensi in illa simplicitate, caritate, eternitate uici! uie ille, uie pulchre, et semite pacifice. Non est in illis uel errare uel laborare semitis. Undique occurrit ibi sponsus, et leto, ut sic  dicam, uultu se offert et influit cordi dilecte, ut de cetero non indigeat queri iehsu Christus, qui uiuit et regnat in secula seculorum. Amen.



SERMO u. Per uicos et plateas queram quem diligit anima mea. 

1. Longum hesternus sermo in exsequendo sponse circuitu traxit limitem. Gratie tibi, Domine Iesu Christe, quod fecisti tam dulcia faucibus meis eloquia tua, super mel ori meo. Ideo uix ab ore que semel gustata sunt discedunt, ut alia succedant: cum mora ruminantur, et si deglutita fuerint, suaui quodam ructu denuo redeunt ad ruminandum. Poterant hec omnia breuiter et cursim dici; sed materie que  tractatur gratia, comedentis blanditur palato, et quamdam sui appetentiam facit, non facile cedens, cum semel adducta fuerit in discussionem. Nam et quem mandendum infantulo nutrix comminuit panem, 15 iam satis studioso dente subactum aliquoties eum in ore detinet, gustus illecta sapore. Et nos Cantici huius solidos aliis, si qui forte indigent, comminuentes cibos, gustate suauitatis iacturam facere nequimus: sed ita alieno inseruimus usui, ut et nostro satisfaciamus in parte desiderio. Denique cum terminatum reor sermonem, et competenti fine conclusum, impatienti exhalatione epule uerbi redeunt ad labia: et dum abundantie suauitatis eructatur memoria, ad discussionem reuocatur materia. Quid enim? cur non ficus frequenter concutitur,  cuius fructus plene nunquam excutitur? Quid mirum si conuellitur sepius, que propria exspoliatione fecundior effecta, cum uellicantis uidetur certare manu, et decerpentis auiditatem ubertate conuincere? Non talis illa cui maledixit Dominus iehsu, nichil in ea fructus inueniens, pro sterilitate, ariditate eterna condemnans illam .

2. uide quomodo aridas fecit fides Christi Iudeorum traditiones et dogmata philosophorum. Quomodo arefecit flumina Aegypti. Non est in eorum doctrinis et interpretationibus fructum inuenire, de quo legitur in Psalmo: Terra nostra dabit fructum suum . Non potest in eorum uicis et plateis Christus inueniri. Iam, o Iudei,  emigrauit a uinculis uestris: iam dimisit domum suam, dereliquit hereditatem suam . Denique facti estis quasi tugurium in cucumerario, quasi ciuitas que uastatur . Sed et de plateis nichilominus legitur, quia corruit in platea ueritas . Siquidem de Gentium philosophis dictum est quod ueritatem Dei detinuerunt in mendacio . An non tibi uidetur congrue accipi in uicis, Isrel secundum carnem; quoniam de uno erant semine Abrahe, et in unum compacti et coarctati ritum, una lege constricti? Sapientes autem Gentium iure adumbrantur in plateis; quoniam effrenata libertate et licentia, extra ueritatis euagati sunt tramitem, de maiestate diuina sentientes et asserentes non minus absona dignitati, quam  reluctantia ueritati. Iudei paupertate intelligentie circa diuine singularitatem constricti substantie, usque ad Filii et Spiritus sancti personas non potuerunt fidei incrementa dilatare. Gentium philosophi per planum diffusi, et nullo diuine eruditionis obice tardati, deorum induxerunt numerositatem in naturis, infinitatem in personis, sentientes inter se singuli uaria, uniuersi uana.

3. Sed que iam anima in istis uel uicis uel plateis inquirit sponsum? Concubina est, si qua est, aut adultera, quarum altera contubernium cum sponso non habet perpetuum, altera malefidum. Quid enim ibi querat, ubi casta non occurrit sapientia, sed peregrina et meretricia? Talis tibi depingitur  in Prouerbiis, occurrens uecordi iuueni ubi transit in platea prope angulum, aduesperascente die, in noctis tenebris et caligine, mulier ornatu meretricio, preparata ad capiendas animas, garrula et uaga; nunc foris, nunc in plateis, nunc iuxta angulos insidians . Suspecta est mihi talis platea, in qua mulier tam uaria et uersipellis, blanditiarum suarum insidias uecordi machinatur iuueni. Nescio enim quid obscurum et distortum et fucatum mihi significat nox, et angulus, et ornatus meretricius. Suspecta est mihi omnis doctrina, aut certe despecta, que nullam inducit de Christo mentionem: que eius me nec sacramentis renouat, nec preceptis informat, nec promissis inflammat. Nam Iudei quidem habent in pagina illum, sed in interpretatione  non habent. Adhuc enim uelamen est magis in eorum mente quam lege. Nec enim auferri potest, nisi cum conuersi fuerint ad Dominum. Suspecta est mihi tam in diuinis sensibus quam in humanis usibus unius licentia, alterius restrictio, obstinatio utriusque: unius in diuina natura numerositas, alterius singularitas, utriusque cecitas. Ideo sponse non dederim in istis uicis et plateis querere dilectum. Alios illi assignemus uicos, alias plateas, quam sibi Christus desponsauit in fide et ueritate.

4. Et quidem gemina quedam est conuersatio fidelium. Alii latam sectantur uiam: alii arctissime se tradunt discipline. Nam etsi scribitur, Arcta uia que ducit ad uitam : est tamen quepiam  in hoc genere distinctio, et arctioris respectu alia reputatur latior. An non tibi uidetur latitudo mandati, ubi nemo compellitur ad perfectionem, sed infirme non modo ualetudini, sed etiam uoluntati inferioris gradus permittitur licentia? Gratias tibi, Domine Iesu Christe 16, quod nobis salutis occasiones paras, et ita uegetis et alacribus proponis consilium, ut etiam egrotis disponas remedium, et pigris dispenses ascensum. Non modo uicos districte uiuentium habet ciuitas tua sancta Ierusalem, sed etiam plateas humiliora et planiora diligentium. Sic in omni professione et ordine, que sponsa est, eius quem caste diligit, uestigia querit, quatenus habeat undecunque et operationis exemplum, et amoris incendium. Non dedignatur ab his etiam qui foris  sunt, qui nulla arctioris discipline regula constringuntur mutuari uirtutis insignia: reputans feruentiorem ibi frequenter affectum, ubi inferior fuerit ordinis gradus.

5, Quid dicemus de his qui nusquam salutis occasiones querunt, ubique causantes et remissionem in plateis, et in uicis indiscretionem? Denique tales multi sunt, qui omnes perscrutantur professiones et ordines, sed in eis nulla inueniunt que illos trahant, sed cuncta quibus ipsi detrahant, calumniantes quod districtio in aliis sit nimia, in aliis nulla. Istorum dicere est, et quidem quam misere tam uere: Non inueni illum. Prauus certe sensus, ut dicas: Ecce Christus hic est, imo ecce illic. Pessimus uero, si dicas: Nec hic, nec illic. Utrobique querit sponsa, et hic, et illic.  Queram per uicos et plateas, quem diligit anima mea. Per uicos districtionem accipe, per plateas dispensationem. Neutram in ministris Ecclesie sinistre interpreteris. Utramque Ecclesia recipit, in utroque sponsa querit Christum. Noli in altero tantum; in utroque Christum quere. uicis plateas in te ipso coniunge. Queris quomodo? Si te coarctat afflictio, aut uoluntarie suscepta, aut uiolenter impacta; intus in corde gaudio dilatare spirituali, et iam uicis plateas copulasti. Nonne tibi uidetur utrumque tenere, qui in tribulatione dilatatum sibi letatur?  Apostolus in arcto tribulationis quamdam latitudinem optabat illis quibus ait: Spe gaudentes in tribulatione patientes .  Denique ad spem latitudo refertur: Habentes, inquit, tantas promissiones, karissimi, dilatamini et uos . Angusta est nobis in presenti res, spes uero lata. Arcta possessio, exspectatio quidem profusior. Ergo ad latitudinem spei plateas istas referto. Spe gaudentes Apostolus dicit. Propheta uero: Adhuc replebuntur platee tue choris ludentium . uides quomodo sibi de spe et plateis sentiunt consona Apostolus et Propheta? Uterque enim gaudium assignat.

6. Simul etiam hoc aduertendum iuxta aliam distinctionem, quod etiam in uicis mansio est ad domesticas utilitates: in plateis, feriatio quedam ad iucunditatem. In plateis enim chorus est et conuentus ludentium, Ergo uacationis et letitie usus in  plateis est. Bone quidem platee, in quibus alacri satis agilitate in leues contemplationis saltus animus se spiritualis exagitat. In plateis ergo querit sponsa quem diligit, dum domesticis euoluta curis, dum extra corporis effecta mansionem, et domum terrestrem quantum datur deserens, quam libere, tam lete contemplari studet. In uicis est mansio diuturnior: in plateis quidem breuis, sed dulcior. In uicis uirtutum usus est et exercitium, que necessarie nobis sunt, dum in corporis huius habitaculo moramur; in plateis uero, feriata quedam felicitatis future preludia. Et uide nunc uerborum seriem. Primo ponit uicos, consequenter plateas. Habes et in Psalmo simile: Quam dilecta tabernacula tua, Domine uirtutum! concupiscit et deficit anima mea  in atria Domini . Mitaris sponse sedulitatem? ordinem sequere. Noli te prudentiorem uel promptiorem sponsa presumere. Primo exerce te in opere uirtuali, ut deinceps ad ueritatis speculatorium conscendas. Quid illac ingressum paras qua exitus est? Cum sponsa per uicos ad plateas ueni, et cum Psalmista post tabernacula uirtutum ad ampla ueritatis atria: alioquin ordinem si conuertis, peruertis. Quanto magis coangustati sunt uici, tanto uberiora et liberiora sunt intus otia mentis. Quid otia dico? deuotionem dicerem iustius. Arcta exterius disciplina animam interius dilatat. Siue libertatem, siue letitiam in plateis intelligas, ubi ampliores quam in hoc Ordine nostro plateas reperies? Sed nec facile dixeris ubi sint arctiores  uici, ubi maior libertas, et ad usum et ad exercitium uirtutis, quam in hoc Ordine et conuentu sancto. Et ideo maior ad bonum libertas, eo quod sit minor licentia in malum. Quo maior districtio, eo maior directio. Arctiores 17 uici, ampliores plateas efficiunt. Quid ergo est per uicos et plateas Iesum querere, nisi hoc se modo et restringere et exterdere ad capiendam de ipsius illustratione letitiam?

7. uis ut utraque intus in mente assignem, plateas et uicos? Nonne tibi uidetur in uico quodam et uelut in arcto positus is cuius uexatur patientia, castitas arcetur, coangustatur caritas? Qui in nullo uirtutis studio libere et sine labore uersatur, sine labore et anxio conatu animi, num tibi quasi in uicis  locatus uidetur? Et quamuis non sine labore, non sine conatu querunt, tamen etiam qui tales sunt, quietem in illo quem diligit anima sua, quasi per uicos querunt. De quibus propheta, Domine, in angustia quesierunt te: et, In semita iudiciorum tuorum, Domine, sustinuimus te. Rudibus et nouitiis istud sepius euenit, qui solent uel uariis tentamentis, uel quodam tedio laborare, quando eos aut carnis desideria coarctant, aut uirtutum non exhilarat oblectatio. Et beatus qui non est scandalizatus in istis, qui non offenditur, qui non perdit Iesum, sed magis querit per uicos tales, qui in angustia querit, non sicut de quibusdam dicitur: In angustia quesierunt te; in tribulatione murmuris doctrina tua eis . Imo et exercitia uirtutis, et doctrinam  Patris intelligit in angustiis illis, et protendit a fine usque ad finem fortiter, donec de uicis ad plateas euadat: et qui perfectiores sunt et plateis assueti, aliquoties ad angustias uicorum subito sinuntur relabi. Et quis perfectior illa que sponsa dicitur? Ecce et ipsa per uicos et arctos quosdam meatus querit dilectum. Non est otiosa difficultas ista querendi. Per hanc enim et exercetur eius humilitas, et desiderium excitatur. Quoties in inextricabilibus me sensi quasi uicis errantem, et angustiis animi conclusum, cum subito uicinas in plateas euasi, et eduxit me in latitudinem bonus Dominus? In uicis exspiraui fere, sed in plateis respiraui statim. Latitudo quedam et libertas exoccupate et expedite mentis in plateis tibi commendatur.

 8. Sed considera ne libertatem istam des in occasionem carnis, ne coacerues lutum in platea tua, lutum illicite cogitationis. Alioquin sicut lutum platearum delebit te Dominus. Lubricauerunt, ait propheta, in plateis uestigia nostra : lutosas uolens intelligi eas, in quibus sit lubricus incessus. Non luto, sed auro sternantur platee tue. Non ibi sit lutum, nec tamen siccitas et ariditas quedam sit tibi; sed fluant flumina ibi aque uiue, spiritualis quedam fluentia meditationis. In plateis aquas istas diuide in latitudine libere mentis Sapientia, Quasi platanus, inquit, exaltata sum iuxta aquas in plateis . Non in plateis solum, nec solum iuxta aquas, sed iuxta aquas, et in plateis exaltata sum, inquit. Ut leta prodeant  genimina sapientie, quantum putas cooperatur et otium liberum, et irrigatio crebra sancte meditationis? Iure quasi platanus exaltatur, que sic plantatur. O beatas uere plateas, in quibus sapientia sic crescit, sic exaltatur et supereminet, perspicuam se ostendens, et non indigens queri! Et uide quomodo seculari prudentie aliqui totam sui cordis latitudinem exponant, quantum distendant animum et dilatent in plateam, ut plantent ibi plantationem infidelem, hoc est germen alienum: quomodo et continuis exercitiis et meditatione frequenti et doctrina illam irrigent. Ideo cernas in illis letam et uberem et exaltatam seculi sapientiam, et frutificantem huius mundi sensum: sapientiam uero que ex Deo  est, humilem et obscuram, et inueniri non posse penes illos.

9. Exi in plateas et uicos ciuitatis: otia discute, scrutare negotia eorum qui iudiciis uacant, qui tenent cathedram, qui sedent pro tribunalibus; contemplare quid agant in publico, quid in cubiculo. Nunquid apud illos pura et uera celestis eminet sapientia? Numquid expressa est in moribus, que in sermone uersatur? numquid in prospectu inuenies illam? numquid exaltatam sicut cedrum in Libano, et sicut cypressum in monte Sion? nam et in his montibus exaltatam se gloriatur . Nomina ipsa mysterium continent: nec otiosus est etiam ordo uerborum. Precedit Libanus in laude sapientie, Sion subnectitur: post cordis mundi candorem,  ad contemplande ueritatis fulgorem ascendis. Munditia meretur notitiam, non hanc litteratoriam tantum, sed quamdam dulcem et intimam, ac ipsis anime medullis infusam. Denique puritas ueritatis socia est, et comes est, et preuia est. Idcirco montes istos, Libanum et Sion, in laude 18 sua sapientia copulat. Montes istos apud quos illorum assignare poteris, qui litibus aut exercendis aut dirimendis uacant? Non potest apud illos inueniri sapientia, in quibus non inuenitur locus sapientie. Amat Libanum, amat Sion, amat plateas, libertate gaudet et sublimitate. Quanta peruersitas, si sapientia que litibus uacat, que lucra sectatur, supereminet, et diuina latet? Supereminet litigiosa, et ea que pudica est, que pacifica, que bonis consentiens, contempta  delitescit uelut in obscuro. Illa excolitur, ista negligitur, ac si sterilis et parum lucrosa. Neglecta plantatio in altum non crescit. Raro in plateis quasi platanum exaltatam inuenies. Non est obuia, non est frequens. Ideo dicit: Quesiui, et non inueni illum.

10. Ubique teritur, ubique uertitur in questione, ubique uenerabile est nomen Iesu. Et utinam quod uox sonat, uita depromat, exprimat imitatio, emineat et eluceat in moribus! Qui penes te sapientiam querit assidentem, inueniat illam in ipsis foribus tuis, in ipsis sensibus, in modestia et compositione hominis exterioris. Nam quasi fores sunt, per quas interioris prodeunt habitatoris indicia. A fructibus cognoscitur, si apud te iehsu moratur. Accedit ad  te sponsa, folia uertit ficulnee tue, querit in te fructum, querit dilectum. Hic est enim fructus dulcis gutturi eius. Felix es cum hoc abundaueris fructu, cum Domini tui sponsam isto satiaueris cibo. Esca eius, esca electa. Delicie eius sunt tecum esse dilectum suum. Non inuidet, non zelatur. Dilectum suum omnium uult esse dilectum. Ideo apud omnes querit, ut illum apud omnes aut inueniat, aut inuitet. Querit enim apud illos Iesum, quorum querit profectum in ipso. Querit per uicos et plateas, sed non in omnibus inuenire potest. Quesiui, inquit, et non inueni illum. Paulus omnium sitiebat salutem, in uisceribus omnium Christum inuenire cupiebat, omnes cupiens in uisceribus Christi. Sed enim audi  quid dicit, quomodo quosdam deplorat. Neminem, inquit, unanimem haheo. Omnes que sua sunt querunt, non que Iesu Christi . Putas quod apud eos inueniri Christus queat, qui ipsum ut inueniant, non querunt? Et multos quidem sic querentes reperies aliud preter ipsum, sed tamen per ipsum. Tractatur in consiliis, disceptatur in iudiciis; in scholis disputatur, cantatur in ecclesiis. Religiosa sunt hec negotia: sed uade ad exitus aquarum, et pensita quis generalior istorum finis est operum. uide si non per hec omnia quedam exerceantur mercimonia de Christo. Questuosa res nomen est Christi. Nil pensius, nil optatius. Felix tamen qui nominis huius uirtutem sectatur. Apud illos tractetur, disceptetur, disputetur super hoc  nomine. Nobis satis est, si nostris in claustris saltem adametur. Nusquam commoditas maior: ideoque maior confusio nusquam, si penes nos non inuenitur Christus. Non inuenitur forma iustitie, si piorum operum non est intentio pura. Nam ipsa letitia est mentis quedam diuina alacritas, que de ipsius presentia concipi solet, et quam uere possumus presentiam ipsius interpretari. Hec, inquam, celestis et excedens affectio non est res facilis et passim obuia. Hanc precipue sponsa, ut puto, designat, dicens. Quesiui, et non inueni illum quem diligit anima mea, Christum Iesum qui uiuit et regnat in secula seculorum. Amen.



SERMO uI. Num quem diligit anima mea uidistis? .

 1. Sponsa moram in querendo patitur, et quamdam illi difficultatis umbram sponsus obtendit, copiam sui non statim indulgens. Illa tamen, calente studio, sedulitatem continuat, querelam ingeminat: Non inueni illum. Fratres, si sedulitas submouetur, desidia quando admittetur? Si non inuenit amor, quando inueniet tepor, quando raritas orandi, quando remissio? Quid ergo nunc contra raritatem orandi et remissionem inter uos disputo? Non est opus medelam adhibere morbo quo non laboratis. Peregrina sunt a uobis hec uitia. Quis enim uestrum, qui non sit et frequens et feruens in oratione? Et ti torpor abest, uidete ne uos dilationis tedia defatigent, et infringant desideria uestra. Utrobique reatus est, si sit anima uestra uel in postulatione  remissa, uel in exspectatione deficiens. Sponse desideria audis dilata: et tu ad primum 19 orationis tue pulsum, inspirationis diuine delicias tibi non affluere querulus causaris? Nunc cepisti, et tam cito a directione sua tuus infringitur spiritus? Quid si tibi illud de Euangelio improperetur: Sic non potuisti una hora uigilare mecum? . uigilate ergo et orate, quia nescitis qua hora dilectus uester adueniat. Pertinax oratio pertingit ad finem. Et si tibi in initiis sicca et uelut saxea uideatur, oleum tamen gratiarum elicies de hoc saxo durissimo, tantum si perseueres, si te longior mora non dissoluat, si non dilatione tua uota lentescant. Molesta plane amanti dilatio: sed solent  protracta desideria amplius crescere. Quid uobis nota ingero? uexatio crebra ipsa uobis huius rei dabit intellectum, imo iam dedit, idque frequenter. Crebro uos exercitatos inueni in huiusmodi studiis. Non possum gloriari hos me genuisse affectus in uobis: gaudeo tamen inuenisse uos in istis. Et si non hec in uobis studia formaui, utinam in illis fouere uos possim! Et ipse custos sum; ideo illam mihi sponse uocem sepe replicatis: Num quem diligit anima mea uidistis? O beata anima, quam tam sancta desideria exercent! Desideria dilecte, dilecte que nescit nisi de Christo rogare, que talem inuenta erumpit in uocem: Num quem diligit anima mea uidistis?

2. Denique sponsa est, que talibus inuenitur occupata scrutiniis: Inuenerunt me, inquit, custodes  ciuitatis. Qui ficti et fallaces sunt, nichil tam refugiunt, quam ab his inueniri custodibus, et si deprehenduntur, non facile conuincuntur. Cain factus est uagus et profugus super terram, inueniri formidans. Omnis, inquit, qui inuenerit me, occidet me . Non uult peccatum occidi, non uult pati salutarem in confessionne uerecundiam, medicinalem castigationem magistri. Non uult inueniri, quia non uult mori. Nam ubi non ueretur interfici, sed magis se foueri confidit, impudenter se iactat indisciplinatus affectus. Sed sponsa ultro se offert, leta sponsi occurrit sodalibus. Quidni leta? Non inuenitur quasi fugiens ultorem, sed querens amatorem. Inuenerunt me custodes; non sunt inuenti, sed inuenerunt. Diligentia ipsorum in hoc commendatur.  Pigri custodes et male fideles nullam in hoc adhibent diligentiam: non circumeunt, non querunt si quem inueniant cauteriatam habentem conscientiam, signo amoris casti et studio querendi prodentem dilectionis incendium. Non conueniunt subditos, et forte molestum ducunt si compellantur ab ipsis. Nonnisi interrogati proferunt uerbum solatii quidam, nec tunc quidem. Littera quod habet in pagina, tantum proponit, nil superadiiciens uel industrie uel diligentie. Alia est plane custodis ratio: preuenire debet, non tantum reponere: excitare magis quam exspectare quesituros; quasi de specula super filios prospicere, qui sit intelligens et requirens Deum. Custos tuus sum: da mihi, Domine, linguam eruditam, ut sciam eum qui lapsus est sustentare  uerbo, et ad uerbum dirigere.

3. Et quid aliud optat sponsa, cum dicit: Num quem diligit anima mea uidistis? uides illam non tam fatigatam quam excitatam studiis spiritualibus. Intellexisti pertinaciam eius in querendo dilectum: uide nunc humilem prudentiam. Nescit custodes contemnere. Nec enim tutum arbitratur inconsultos preterire, quos scit dominici et conscios secreti, et nuntios mandati. Num quem diligit anima mea uidistis? Quid tamen sibi uult hec interrogatio sub ambiguo posita? An in hoc admonere te uoluit ut non credas omni spiritui, sed probes si ex Deo sit spiritus? Denique non omnium est certum sponsi prestare indicium, qui custodis officium uel susceperunt  uel arripuerunt. Multi enim sunt quorum est oculus in uniuersa terra, et iuxta alterius loci Prouerbium, in finibus terre . Non est lumen eorum cum ipsis, nec possunt illud ultra terre porrigere limitem, leuare ad celum. Satis quidem fideles sunt et seduli, sed hucusque ut terrena coaceruent, et terrena seruent. Oculus, inquit, eorum in uniuersa terra. Inexplebilis auiditas in uniuersa terra se extendit: propterea terrenis incrassata mens curis, et illius mense seruiens qui perit sibi, celestis epule nescit dispensare uiaticum, et de supernis theoriis aliquid serenum temperare subiectis. Nam etsi forte qui tales sunt, de spiritualibus rogentur secretis, planam fidei et morum respondent sufficere uiam; in hoc sterilitatem solantes  20 suam, uel ex tepore proprio auiditatem alienam metientes. Languidus enim et remissus amor, culpabili quadam patientia non tam optat, quam exspectat futura bona. Qui uero feruentior est, ardenti fertur desiderio, repositam plenitudinem furtim et ex parte deflorare tentans. Quia tales plurimos nouit sponsa custodes, quodam sub ambiguo interrogationem librat: Num quem diligit anima mea uidistis? Sit prudens, sit fidelis, sit custos sedulus, et discipline diligentia hostium cerceat irruptionem ab ouili. Non tamen statim sciet amatoria canere, et sponsi internuntius eius monstrare presentiam, et in recessus secretos raptim admissus stillare de intima aliquid dulcedine. ualde enim est imparis gratie, furtiua et fucata adulteri deprehendere  lenocinia, et legitimos sponsi aduentus conciliare. Malorum quia frequens est experientia, facilis est notitia. Spiritualium uero sensuum quia rarus usus est, et exile iudicium, tenue satis est indicium de ipsis, nec possunt spiritualia nisi a spiritualibus diiudicari. Et ideo non possunt nisi a spiritualibus demonstrari, quales sunt de quibus legitur: Quam pulchri super montes pedes annuntiantium pacem, annuntiantium bona! 

4. Num quem diligit anima mea uidistis? Non est una nec simplex nec uniformis uisio sponsi. Exsultauit Abraham ut uideret diem eius: uidit et gauisus est , uidit Iacob Dominum facie ad faciem, et salua facta est anima eius . uidit Moyses, sed posteriora uidit  . uidit Isaias Dominum sedentem super solium excelsum . uidit Exechiel : uidit Daniel in hominis similitudine , cum nondum hominem suscepisset. Sed omnis ante incarnationem huiusmodi uisio in corporali monstrata est specie, non in corporis humani ueritate. uiderunt Apostoli in ipsa carnis ueritate, et palpauerunt et attrectauerunt. Utrique tamen intus fide Deum uiderunt. Dictum est Philippo: Qui uidet me, uidet et Patrem meum. Que uisio quia referatur ad fidem, quod adiunctum est declarat: Non creditis quia ego in Patre, et Pater in me est? Alioquin propter opera credite . Que enim consequentia, ut ad  probandum quod Patrem uiderit, inducat quia se uiderit, nisi quod in utroque eam uoluit uisionem intelligi, que per fidem fit? Propterea et de credulitate consequenter adiungit: Non creditis quia ego in Patre, et Pater in me est? Alioquin propter opera ipsa credite. Si enim habitat Christus per fidem in cordibus nostris, et si ipsa corda nostra mundantur per fidem, cur non et in cordibus nostris uidetur per fidem? Superiorum uero uisionum quarum altera facta est in imagine, altera in carne, utraque plena est uel iucunditatis uel utilitatis; sed cum tertie, que est per fidem, seruatur integritas.

5. Nam ut de uerbi apparitione, que in carne erat, loquar: preter uite uerba, que de ore eius  procedebant, quantum putas uirtutis insigne in ipso exteriori renitebat habitu? quam manifesta eius, que intus erat, dabant indicia oculus, uox, uultus? denique gestus omnis quomodo diuinam spirabat gratiam? Iucunda plane uisio illa, sed Deum in homine credenti. Et quidem illa que Prophetis et patribus ante Christi incarnationem facta est, diuinum quiddam spirabat in apparente imagine, quantum mea se habet fides, inestimabilem delectationem et menti et sensui infundebat cernentis: nec nisi quorum mundus erat animus, apparebat obtutibus. Nam et post resurrectionem in ipsa carnis sue ueritate nonnisi testibus preordinatis a Deo apparuisse legitur . Felices illi custodes, si quibus tamen apparet frequenter et familiariter  talis uisio, presertim illa que est in carnis iam glorificate aspectu, qualem eum Petrus et Ioannes uiderunt in monte transfiguratum : sed tamen et illa prior non uera, et ista non plena. Nam illa Moyses delectabiliter detentus, non tamen contentus: Ostende mihi, inquit, te ipsum . De altera uero ipse Dominus: Expedit uobis ut ego uadam; alioquin Paracletus non ueniet . Bona ergo uisio, quam Paracletus adueniens inducit: spiritualis est, quia facta intus per Spiritum. Denique et spiritus ante faciem nostram Christus Dominus . uisio hec uel in reuelata spiritualiter ueritate per intelligentiam, uel in suauitate infusa per gratiam. Nam et hoc ipsum experiri uidere est. Gustate, inquit,  et uidete quoniam suauis est Dominus . Suauissima certe hec uisio, et quamuis futurum iuxta modum nondum plena, uicina tamen; 21 uicina qualitate, non equalitate. uisio hec humano non est supposita ingenio, uel proposita studio, etsi aliquando desiderio gratis indulta. Denique non est talis que intelligentie concepta uiribus, continuo tenore moram in animi memoria protelare queat. Subitanea est et sui iuris hec uisio, in spiritu uehementi uadens et ueniens. Subitanea est et momentanea, repente ueniens et repente uadens: et si momentanea est, manent tamen reliquie cogitationis, tam succense, tam serene, et diem festum agunt in animo recordantis. Manet quidem memoria  degustate et deglutite uisionis: cuius suauitatem qui gustare possunt, eructare norunt, et hora hac maxime. Eructat enim bonum uerbum cor recenti adhuc incalescens gratia, et feruida meditatio similes effundit sermones. Multum enim intime dulcedinis sapit in uerbis, et gratissimi sunt sermones, qui de gratiarum ubertate prorumpunt.

6. Si custos es, scito quoniam talia te oportet preparare in occursum sponse. Utquid occurris, si nichil dulce, nichil nouum nuntiaturus uenis? Si noua non potes, uetera profer. Ingere nota, si noua non habes. Non tamen ingeritur quod exigitur. Non querit qualem uideris, sed si uideris. Sufficit nuntiare qualem ipsa nouit.  Augmentum tamen affert gratiarum si noua annuntias. Denique quod non est uel ignotum uel insolitum meditationi, sponse noua quadam gratia dulcescere solet. Non fastidit auditus, quando feruet auiditas: tantum de sponso disputa, et noua protulisti in auribus sponse. Non suppetit tibi de illo excellenti et excedenti uisionis modo semper respondere. Sublimis illa et subtilis est, et subito preoccupare solet animum, quem mundum et exoccupatum inuenerit. Subito preoccupat, sed non occupat diu. Subtilia ista non adsunt ad uotum, dulcia deducit in medium. Simplicis fidei capitula singula quodam dulci disputationis temperamento suauissimos gignunt in audiente mentis affectus et excessus. Delicata est sponsa: dulcia uult magis  quam fortia, nisi quod omnia potest in eo qui eam confortat sponsus. Narrent alii fabulationes, controuersias meditentur. Os tuum meditetur sapientiam, et lingua loquatur delicias, qui sponse loqueris. Nam et illa tales uult qui de dilecto narrent et nuntient. Labia sacerdotum custodire debent scientiam: ideo legem requirit ex ore eorum , legem uidendi et inueniendi dilectum. Num quem diligit anima mea uidistis? De uisione illorum se uisuram presumit: ideo diligenter inuestigat custodum uisionem, eorum sperans alloquio uel in secretiora reduci, uel dulcioribus affici. Id enim est uidere quem diligit, Dei sapientiam et uirtutem propenso affectu et pura concipere mente. Bene illum conspicit, qui hoc utroque concipit modo, pure cernens,  et pie sentiens. Dulce, puto, susurrium, quod inter sponsam custodesque uertitur: et grata collatio, si tamen collatio. Nulla enim illorum hic responsio memoratur. Secreta ualde est, si qua est, quam alto tegendam putat silentio. Secretum sibi: secretum suum sibi . Nec audemus hic aliquid inde coniicere quod sponsa curauit reticere. Cum eorum silentio claudamus nunc sermonem, prorogantes in crastinum sponse transitum, quo se uigiles paululum pertransisse dicit, et inuenisse quem diligit anima sua.



SERMO uII. Paululum cum pertransissem eos, inueni quem diligit anima mea .

 1. Improbi exactores estis, et nimis instanter repetitis debitorem uestrum; dignum tamen uenia est, dummodo iusta postuletis. Sed uos exigitis ut soluam ad quod non me obligaui. Tractaturus eram de transitu sponse. Ad hoc enim et ordinis et sponsionis nostre ratione teneor, et uos adhuc mihi ingeritis illud cum sponsa: Num quem diligit anima mea uidistis?  Sed illa modestius interrogationem temperat ambigenti similis, querens magis quam urgens. Nouit enim nec omnibus, nec omni tempore de hac uisione adesse sermonem. Ex quo enim abscondit uultum suum, quis est qui comtempletur eum? uos autem urgetis me, ut legem uobis ponam contemplandi dilectum, et disciplinam inuentionis huius et uisionis tradam. Quid ergo?  uultis ut muneris diuini largitatem concludam sub regula? 22 uisio hec non est industrie, sed gratie: reuelationis est, non inuestigationis. Si quid tamen ad hec potest industria cooperari, illud primum obseruate quod scribitur: Lauamini, mundi estote . Secundo, ut scribatis sapientiam tempore otii. Qui enim minoratur actu, recipiet eam . Tertio, ut uiolenti sitis, et gaudium regni, quod uobis diutius subripitur, preripiatis : id est ut habeatis cor purgatum, paratum, improbum. In primo efficieris dignus; in secundo, deuotus; in tertio, uehemens: hoc est, idoneus, obuius, urgens: idoneus gratie percipiende, obuius uenienti, urgens morantem. In primo prepararis, in secundo assimilaris sponse exspectanti  dilectum quando reuertatur a nuptiis, in tertio properas, et sponsa non exspectat, sed properat, et ipsos preterit custodes. Dixissem melius, si dixissem, Pertransit. Quod enim preterimus, non respicimus, non attingimus, sed contemnimus: quod uero pertransimus, intelligimus illud discutere, et quasi disquirere et penetrare. Nec inutilis hec pertransitio. Paululum enim cum pertransisset, inuenit dilectum. uidetis, fratres, quid proficiat consultatio custodum? Deuotam, sed uagam animam ad inuentionem dilecti perducit. Utilis quidem consultatio: et frequenter quod non confert eorum qui consuluntur eruditio, consulentis meretur humilitas. Bonum est ut sis ad querendum sedulus, non tamen assiduus. Nam et sponsa non tam ex studio, quam  occasione custodes interrogat, et id in transitu. Trahebat enim illam ulterius amor dilecti, nec uacuum esse sinebat ex otio conferre cum illis. Currebat in cordis siti, hausto forsitan de sponsi uicinia spiritu: et ideo minus intendebat in his qui benedicebant ore, tendens ad illum qui benedicit in spiritu, qui est super omnia benedictus in secula Deus.

2. Aduertite istud, uos qui in transitu oratis, et cum mora legitis: qui ad legendum feruetis, in orando tepetis. Debet lectio orationi seruire, preparare affectum; non horas preripere, nec succidere moras. Cum legis, erudiris de Christo: orans uero, familiare cum ipso seris colloquium. Et quanto suauioris est gratie cum illo, quam de illo loqui? Si  quedam spiritualium detrimenta sustinent uisitationum, propter orandi raritatem, qui lectioni uehementius uacant; quid dicemus de his quos aut indisciplinate collocutiones dissoluunt, uel anxie questiones scindunt? Denique monachorum est non colloquium, sed silentium: non questiones, sed quietem sectari. Aut si admittenda est inquietudo, dilectionis esse debet, non contentionis. Habet enim amor sanctus inquietudinem suam, sed qualem legis apud prophetam: Non tacebo, et non quiescam, donec egrediatur ut splendor iustus, et saluator ut lampas accendatur . An non similem animi sui passionem intimat ista cum dicit: Cum pertransissem illos? Ferebatur impetu feruentis amoris, ideoque pertransisse se perhibet, quasi auiditate  et desiderio supergrediens quidquid dici poterat. Cum pertransissem illos, inueni quem diligit anima mea. Pertransiuit illos uel euentilando doctrinam, uel estimando naturam. Pertransiuit et quod potuit ab illis dici, et quod potuit in illis conspici. Quilibet enim sint custodes isti, licet Cherubim interpreteris, licet Seraphim, non possunt totum quod de Christo est, nec eloquendo depromere, nec emulando exprimere. Cuncte res difficiles, nec ualet homo eas explicare sermone . Si tanta difficultas est in rebus conditis, rerum Auctorem quis indicabit, uel digne, uel plene? Ideo dicit: Cum pertransissem illos.

3. Utinam nos tales simus auditores uerbi Dei, qui non succumbamus his que dicuntur, uel tardante  ingenio, uel tepente uoto; ne nos illa pertranseant, ne nostram excedant tam auiditatem quam capacitatem; sed magis docentis quam commonentis pertranseamus conatum, maiora etsi nondum capientes, coniicientes tamen, aut certe concupiscentes. Quadam enim ratione pertransit quod sibi proponitur, qui ampliora sectatur, quamuis non consequatur statim. Sponsa uero consecuta est: propter quod electa [alias, leta] decantat, Cum pertransissem illos, inueni quem diligit anima mea. Quidni pertranseat illos, quorum et scientie est numerus, et nature modus? Ille uero qui queritur, magnus et immensus, et non estimabitur alius ad illum. Non ergo potest alieno documento, aut exemplo ex equo perpendi. Reliqui omnes pertransibiles  sunt: solus ipse pertransiri 23 non potest. Denique dicit: Transite ad me, omnes qui concupiscitis me, et a generationibus meis adimplemini . Transite, inquit, ad me; non, Pertransite. Quonam enim modo pertransiri potest, quod immensum est? Mensura bona, et coagitata, et conferta, et supereffluens dabitur, inquit, in sinum uestrum . uobis immensitas dispensatur in mensura: nam in se immensa est. Non ait, Replens; sed, supereffluens. Si ergo mensura capi non potest, immensitas ipsa quando capietur? Quo pacto pertransiri poterit, quod nec capi plene potest? Denique nec sponsa pertransire uult, sed dicit: Tenui, nec dimittam illum. Paululum cum pertransissem  illos, inueni quem diligit anima mea. Forte propinqui erant sponso uigiles hi, quos cum paululum pertransisset, inuenit dilectum. Quod si iuxta diuinam eius accipimus dici naturam, quis creatorum spirituum ad immensitatem et maiestatem illam proxime accedit? Nam etsi similitudo inesse intelligitur, longe tamen inferior et dissimilis dignoscitur. Non est enim, Domine, quis similis tui. Proximitatem forte ergo hanc, quam excludit conditio, cognitio admittit.

4. Sed quis audeat abyssum illam diuine sapientie, cuius non est numerus, ingenio creati spiritus perceptibilem definire? Lucem, inquit Apostolus, habitat inaccessibilem . Lux ista nobis inaccessibilis est, sed nos non sumus inaccessibiles  illi. Propter quod dicit: Prope feci iustitiam meam, et salus mea non elongabitur . Prope facta est, quia incarnata: proximior, quia reuelata: magis autem proxime facta, quia donata. Prope facta est iustitia Dei Patris Christus iehsu carnis nostre susceptione; sed gemino hominum genus omne excessit priuilegio, quantum spectat ad humane nature statum, equitate et integritate: quia preter illum nemo mundus a sorde, nemo immunis a corruptione. Dotatus est ergo duplici hoc munere, precessitque participes suos. Itaque et reliquos omnes fides tua pertranseat, ut in illo solo perpendas equitatem iustitie, et integritatem consimilis nature. Sed tamen paululum pertransi: quoniam sicut nos longe excedit iustitia et incorruptione, sic prope  factus est nature indifferentis conditione. Nescierunt Iudei in illius existimatione pertransire Moysen, pertransire Abraham, pertransire reliquos uel patriarchas uel prophetas: qui illum sicut unum de reliquis estimabant, nec aliquid habere gratie precellentis. Denique dicebant: Abraham et prophete mortui sunt, et tu dicis: Qui manducat meam carnem, non morietur in eternum? Quem te ipsum facis?  Noluerunt Ioannem pertransire, sed dicebant, quia Ioannes ipse est Christus . Non passus est tamen eos in se remanere Ioannes, sed opinionem infideliter presumptam a se auertit: Non sum ego, inquit, Christus: medius autem uestrum stat, quem uos nescitis .

5. Nescit Synagoga pertransire, sed ad ceterorum  mensuram estimauit illum: et quasi blasphemiam opponebat ei, quia cum homo esset, se faceret Deum. Sed Ecclesie pertransiuit fides, et inuenit illum unctum oleo letitie pre consortibus suis . Et quam uberi unctus erat oleo, de cuius plenitudine omnium nostrum infudit uulneribus! Nos enim sumus saucius ille qui descendit in Iericho, qui incidit in latrones, qui exspoliatus est, et uulneratus est, et semiuiuus relictus. Pertransierunt plurimi, et nullus erat qui saluaret. Pertransiit magnus ille patriarcha Abraham: non enim erat ille iustificans, sed tantum iustificatus in fide futuri. Pertransiit Moyses: non enim erat gratie dator, sed legislator, et eius legis que neminem ducit ad perfectum. Nec  enim ex lege iustitia. Pertransiit Aaron. Pertransiit sacerdos, et eisdem hostiis quas indesinenter offerebat, non poterat mundare conscientiam ab operibus mortuis ad seruiendum Deo uiuenti . Pertransiit patriarcha, pontifex, et propheta arido tam animo quam opere; imo et illi in hoc saucio saucii erant. Solus ille Samaritanus uerus uiso illo misericordia motus est, sicut misericordia totus est; et infudit oleum uulneribus, se ipsum cordibus, mundans per fidem corda omnium. Ideo Ecclesie fides omnes pertransit, pertingens ad illum qui solus illam pertransire, non poterat, imponens in iumentum suum , et factus et ipse iumentum. Et paululum pertransit ut inueniat illum, quem sic credit exsortem corruptionis, ut consortem predicet  conditionis. Sic illum habet principem 24 gratie, ut confiteatur participem nature.

6. Quod si et celestes illos angelicos spiritus contuitu sanctissime quam sortitus est anime, ipsum supereminere dicamus; non erit a fide alienum, sed omnino congruum dignitati eius persone. Etenim si minoratus est paulo minus ab angelis propter partem, qua indutus est, carnalem: par tamen est illis secundum substantiam spiritualem, et superior secundum prerogatiuam uirtualem. Et hos ergo, sponsa, pertransi. Nam et illi custodes tui, et curatores tui sunt qui dicunt in propheta: Curauimus Babylonem, et non est sanata . Hos, inquam, pertransi, et in dilecto tuo priuilegii singularis dotes contemplare. Illi administratorii spiritus,  non operarii salutis: ipse uero magni consilii Angelus, qui operatus est salutem in medio terre. Propter quod et Deus exaltauit illum, et donauit illi nomen quod est super omne nomen. Iucunda contemplatio, in celesti familia contueri essentie simplicitatem, serenitatem mentis, et mutui suauitatem amoris. Iucunda contemplatio contueri perpetuitatem existentie, puritatem intelligentie, scientie profunditatem: tum etiam humilitatem in obedientia, tranquillitatem in diligentia, facultatem in efficacia. Omnes tamen pertransi, et intuere quantus sit iste qui ingreditur ad saluandas gentes. Quem ingredientem in orbem terre angelice laudes inducunt, et triumphaliter regredientem, cum admirationis cantico reducunt: Quis est iste qui uenit de Edom,  tinctis uestibus de Bosra? iste formosus in stola , utique carnis sue.

7. Iure quidem formosus in stola sua, que sine commistione concepta est, et de uirgine nata est, et ab omni non modo corruptione, sed etiam corruptionis fomite immunis conseruata est, et in sepulcro dissoluta non est, et die tertia resuscitata, quadragesima in celum assumpta, omni die  in salutis cibum credentibus proposita. Quis non ad singula ista miretur amanter et dicat: Quis est iste tam formosus in sua stola? Cucurristi per hec omnia admirationis genera, imo stupidus per singula substitisti, et ecce denuo noua tibi admirationis materia inde exsurgit.  Satis in illis exercitatus fueris: hic iterum ad stupendum excitaris, quasi illud tibi dicatur prophete, Ne memineris priorum, noua ego facio .

8. Quid magis nouum, quam quod in mysterio Dominici corporis mutatur materies, et species seruatur? Pristina manet forma, sed noua gratia, quia noua substantia. Noua quidem non in se, sed in huiusmodi specie. Nouum plane quod carnis Dominice substantia, in aliena specie sumpta, sanctificationis uirtutem anime confert, et spiritualem emundat substantiam in mysterio altaris immaculata caro. Nouum quidem, et supra reliquorum usum sacramentorum, quod non modo sanctificationis noua gratia datur, sed substantia naturalis mutatur. Nam  per sacramenti benedictionem accipit oblatus panis hanc ineffabilem mutationem, et ex mystica consecratione et uerbi uiuentis copulatione hec uiuificatrix gratia in carnem Christi redundat. Caro enim non prodest quidquam, sed spiritus est qui uiuificat , sacrosancte carni conferens in solemni sacramento spiritualem efficaciam ad uiuificandos tanti participes mysterii. Formosus ergo in stola, hoc est, in carne sua; sed multo formosior in assumpto spiritu, qui utique carne prestantior, quia uerbo uicinior. Et in hoc spiritu unctum eum intellige pre consortibus suis: id est, non modo pre filiis hominum, sed etiam pre angelorum agminibus. Quidni unctus sit pre illis oleo gratie, qui non sicut alii participatione, sed personali unione uberrime  illi consertus est oliue, ex qua unctio omnis emanat? An non tibi uelut oliua uidetur ueritas et uerbum Dei, cuius unctio docet nos de omnibus, cuius molliti sunt sermones super oleum, cuius unguentum effusum nomen est? Huic oliue personali unione consertus conditionis, non corruptionis nostre oleaster, ut sic dicam, et pinguedinis illius factus particeps.

9. Quid luminis, quid dulcedinis, quid suauitatis, quid omnimode uirtutis acceperit, operum eius indicia loquuntur: nisi quod longe excellebat quod sensit in spiritu, quam quod expressit in actu. Denique ad omnia uirtutis indicia dicere potes, Oleum effusum nomen tuum; absque eo quod intrinsecus latet . Nec enim consentaneum est, ut  quamlibet mirificum foris anime opus illius uirtutes exequet. 25 Non possum, Domine, que in prospectu sunt, omnia opera tua comprehendere. Confortata enim sunt, et nequeo estimare illa: et eam que intrinsecus latet quonam modo experiar gratiam? Oculus non uidit, beatissima anima Christi, preter te munera que diuinitus collata sunt in te. Ideo angelici spiritus deficientes in comprehensione, non desinunt ab admiratione: et quasi nescientes, sed stupentes in laudem supra positam erumpunt, Quis est iste sic formosus in stola sua, gradiens in multitudine fortitudinis sue? Hanc considerans prerogatiuam uirtutum in dilecto, iure sponsa custodes se pertransisse dicit, et paululum pertransisse: quia  sic in eo singularem miratur gratiam, ut tamen communem constituat naturam, beatamque illam Christi animam esse cum reliquis eiusdem quidem generis, sed differentis excellentisque uirtutis. Parabam adhuc alium uobis explicare transitum: sed quod materia opportune suggerit, uel magis exigit, sermo refugit iam urgens ad exitum. Nos interim ad quod uenimus, in eo permaneamus; quatenus ex hoc gradu, cum otium dabitur, ad altiora transeamus mysteria sponsi Ecclesie Iesu Christi, qui uiuit et regnat in secula seculorum. Amen.



SERMO uIII. Paululum cum pertransissem eos, inueni quem diligit anima mea .

1. Pertransisti, o sponsa Domini, custodes tuos,  consortes et participes suos: consortes nature, participes gratie. Pertransisti illos, et peruenisti ad Dilectum. Quidni illos pertranseas, qui et ipsi pertransirent quasi fumus, nisi in dilecto suo starent? Inuenisti Dilectum, et inuenisti illum unctum oleo Spiritus pre consortibus suis. Perpendisti in illo uirtutum priuilegia quedam in consimili natura. Inuenisti sanctam eius animam quedam habere dona singulariter, quedam excellenter. Ideo pertransisti illos, quia illum pretulisti; et paululum pertransisse te dicis, quia consideratio tua in hac prelatione nondum recessit a generis eiusdem communione. Sed nunquid hic subsistes? In ulteriora et altiora ex hoc gradu urgenda est profectio, pertingendum in finem. Sapientia enim attingit a fine in finem . Denique et hereticus, ut superiorem dilecto tuo gradum conferat, hunc tollit. Tantum carnem uerbo copulat in Christo, animam negat: aut si hanc non audet , animam sensificantem donat, sed ratiocinantem tollit spiritum. Correxit in parte errorem, sed non potuit longius ab Aegyptiis recedere tenebris. Non potuit tridui iter conficere. Ecclesie fides humanitatem nec solam constituit in Christo, nec dimidiam. Utramque naturam collocat in Christo. Et quia diuina simplex est et distinctione carens; in homine triplicem illam, quam ponit Apostolus, distinctionem fatetur: id est integrum corpus, et animam, et spiritum . Alioquin non hominem, quem reformaturus in se fuerat, suscepit. Denique et rationalis anime pars humane indiguit mediatoris remedio: quia ignorantie fuscata nubilo, et concupiscentie succensa igniculo, utramque naturam, id est humanam et diuinam, integram fatetur in Christo Ecclesia eius, et sicut euangelica mulier in satis tribus humane farine, diuine sapientie fermentum recondit .

2. Sed quid? indigebat rationali spiritu Christus, uerbum ipse Patris et sapientia et ueritas? Nec quod lateret ipsum aliquid esse poterat, sed ipse illuminat omnem hominem uenientem in hunc mundum . Qua ergo consequentia creato et illuminato indigeret lumen creans et illuminans?  Nulla plane. Ille non indiget, sed mea est hec indigentia. Ratio hec est mee cecitatis, non claritatis illius: non assumentis uerbi sed assumpti spiritus. Ego indigebam, ut et hec nature mee pars uerbo uniretur, et sic clarificate in Deo portionis merita in uniuersos per fidem refluerent. Omnes nos mediante consubstantiali nostro reformamur in Christo, accedentes per fidem ad ipsum. Et ideo totum oportebat assumi, ut gratia refunderetur in totum. quia corruptio fermentauerat totum. Manent ergo in una persona nature gemine, sicut integre, sic et impermiste. Diuina enim inconuertibilis 26 et incommutabilis est: nec potest conuerti in aliam, nec in se sinit aliam conuerti. Non ualet in aliam  ex se deficere. Defectus siquidem illi foret omnis mutatio: nec magis in illam alia proficere potest. Non commutare, sed communicare illam possumus, utendo [pro fruendo] certe non existendo.

3. Manet itaque naturis istis sua cuique tam integritas quam proprietas. Consequenter etiam competentes his comprehensiones, et affectus, et contemplationes, et beatitudines impermiste sunt, et distincte, et differentes, et numerabiles sine numero persone. Nam quis assereret beatissimam Christi animam aut nichil sentire penitus dulcedinis et gaudii; aut iterum, gustum intimum illi permittere suauitatis et saporis, et beatitudinis illius qua beatissima perfruitur Trinitas? Maioris siquidem est excellentie  esse illud uitale bonum quam participale, longeque expressior est experientia et domestica magis in essentia quam in usu ipsius. Esse utique id ipsum uti est, non tamen usus essentiam confert. Quomodo ergo essentia perfruitione sola non potior, quia proximior? Deinde licet anima hec in uerbo omnia uidet, et ipsum uerbum in uerbo uidet: tamen quia admissa non est in societatem essentie, nec admitti potest in equalitatem notitie. Nam hoc ipsum essentialiter Deum esse, et sapientiam esse, et summam bonitatem esse, et uirtutem summam, et solam, et sempiternam, quid habeat delectationis et gaudii, cui dabimus nosse, nisi cui datum est et esse? uerbum ergo Patris tanto  magis intime et sincere et simpliciter se ipsum nouit, et uniuersa per se ipsum, quanto meliore nititur priuilegio essentialis unitas, quam unio personalis.

4. Hec ad hoc replicamus, ad discernendas scilicet unius Iesu Christi uirtutes, pro gemina in Christo natura; id est uerbi essentialiter ex Patre nati, et spiritus ex tempore creati: maxime propter illos qui de unitate persone equalitatem, uel magis unitatem inducunt et uirtutis, et scientie. Qui tamen cum omnia dicant animam habere per gratiam, que habet uerbum per naturam; ipsi uidentur quasdam distantias et gradus, ut sic dicam, inducere per distinctionem nominum istorum, id est naturam et gratiam. Quantum illi denegant, qui hoc ipsum non  dant per naturam habere uel nosse? Nam etsi anima Iesu uerbo unita, excellenter et per gratiam illuminata sit; nunquid et illud habere dicetur ex gratia, ut naturaliter et essentialiter et simpliciter lumen sit, et illuminans sit? Aut quonam modo erit nature quam gratie notitia prestantior, si non expressior? At illud adducunt quod legitur, et uerissime legitur, quia omnis sapientia a Domino Deo est, et cum illo fuit semper, et est ante euum . Si omnis sapientia a Deo et cum illo est, et ante euum: quomodo ergo multe sapientie sunt cum illa, que a Deo est, et illi ceterna est, quia cum illo ante euum est? Non multe nec uarie et diuerse sapientie, sed una sola et inuariabilis est.

 5. Questio hec non iam circa unam Domini Iesu solam restringitur animam, sed se dilatat ad omnes que alicuius sunt participes sapientie: ut similiter queri possit, an omnes unam habeant cum uerbo Dei sapientiam, imo an omnes aliam non habeant quam ipsum Dei uerbum sapientiam. Quod si ita est, una iam et indiuisa erit omnium sapientia. Et qua ratione dicitur omnis, si nonnisi una est? Quid, si ideo numerose dicitur, non quia in se numerabilis sit, sed propter numerositatem habentium eam? Nam et una dicitur fides, propter unam rem creditam, cum tamen cuique sit sua. Quare ergo una res non dicatur numerose, cum multe singulariter dicantur? Denique et multe scientie, et multe uoluntates  eiusdem persone dicuntur, et eodem tempore, propter multitudinem rerum quas uel scit uel uult etiam simul. Ad res ergo scitas respicientes, non ad ipsius mentis uim, qua quisque scit omne quod scit; et unius multas, et multorum dicimus unam scientiam. Cum itaque dicitur, Omnis sapientia a Domino Deo est, nichil officit ad astruendam unitatem sapientie: quia hoc non ad ipsam, sed ad illa que sciuntur per ipsam, refertur quod dicitur, omnis. Neque enim quia multa sunt, que illuminantur ut uideri possint, aut multi ut uidere possint, ideo multiplex lumen est, quod et uisa illuminat, et uidentibus lucet. Quid ergo? dicemus unam et eamdem esse scientiam anime Iesu cum uerbo, imo 27 omnium rationalium spirituum,  et inter se, et cum Dei uerbo unam esse sapientiam, quia Dei uerbum? Iam ergo de sola anima Iesu non erit hec disceptatio: et nullus iam erit nobis exitus ad tuendam superius positam diuersitatem scientie inter uerbum et animam Iesu. Et quomodo patebit exitus, cum hoc modo omnium una conuincatur sapientia, quia unum lumen quod illuminat omnes? An forte quia diuerso modo illuminatio fit, etiam diuerse inter se illuminationes sunt, et ab eo per quod fiunt lumine differunt: ita etiam in animis rationalibus, et diuinitus illuminatis, et lumen quo illuminantur, et ipsa illuminatio que per lumen fit, ab inuicem discernentur? Nam illuminatio quidem fit in illuminato, et ex  tempore fit: lumen autem ipsum non fit, sed est, et ex eterno est. Hoc modo in una mente quis neget multas scientias esse, in qua intelligit multas comprehensiones esse, quamuis una sit mentis uis que comprehendit et uidet; et unum lumen illuminans, ut comprehendere et uidere queat? Hec ergo distinguenda sunt diligenter, lumen, et illuminatio que per lumen fit in animo intelligentis. Nam hoc ipsum intelligere, et illuminari, et scire est. Quis itaque non uideat: quamuis nisi subtilissime non discernatur propter nonnullam similitudinem: quis, inquam, non uideat differre inter se lumen per quod illuminatio fit, et illuminationem que per lumen fit in quouis illuminato? Alterum enim creatum est, alterum creans; alterum illuminatum,  alterum illuminans. Nec potest essentialiter esse eadem sapientia que fit per gratiam, cum illa que per naturam existit: illa que fit in tempore, cum illa que nata est ab eternitate.

6. Si hec distinxisti in Dilecto, o sponsa, et ab his que iuxta statum humane substantie in illo sunt uirtutes, ad uerbi pertransisti diuitias, tunc iure et excellenter dicere potes: Paululum cum pertransissem illos, inueni quem diligit anima mea. Sed quomodo aptabimus illud quod ponitur, scilicet, paululum? Inestimabiliter prerogat omni creature diuina maiestas, et quasi uicina et familiaris sit, dicit: Cum pertransissem illos paululum, inueni quem diligit anima mea. Denique chaos magnum firmatum  est inter nostram et ipsius naturam. Quale queris chaos? Utique inanitatis nostre. Omnes gentes, ait propheta, quasi non sint, sic sunt coram eo, et quasi nichil et inane reputate sunt ei . Iure inanis reputatur nostra substantia, in cuius assumptione exinanisse se dicitur illa plenitudo. Que ergo poterit assignari conuenientia et uicinitas inanis cum solido, nichili cum immenso? Qua ergo ratione dicit: Paululum cum pertransissem illos, inueni quem diligit anima mea? An forte pennigera est caritas, et prepeti uolatu ardentis desiderii interiacens hoc, de quo loquimur, preteruolat uacuum? Utique sic assentior. Nam amare, iam tenere est; etiam assimilari et uniri est. Quidni, cum Deus caritas sit?

 7. Sed aliam hic ego paro rationem. Post rationalis contemplationem creature sursum ascendenti primo se statim gradu diuina offert et occurrit natura, nulliusque alterius prestantioris nature interponitur distinctio. Non enim inter imaginem et ueritatem medium assignari quid potest, superius uno, inferius altero. Quod enim ueritas non est, quomodo proximius accedit ad eam, quam ut ipsius simulacrum et character sit? In quo ergo attenditur in rationali spiritu ea, que ad diuinam est naturam imago? Primo quidem loco, quia est ueritatis et iustitie capax. Secundo, si capiat illas, et fiat uerus et iustus per gratiam, quod Deus est per naturam. Tria hic mihi distincta sunt, id est, capacem esse boni  summi, ipsum habere, et esse ipsum. Imago attenditur in primo, similitudo in secundo, ueritas in tertio. Primum commune est omnium intellectualium spirituum; secundum, electorum tantum; tertium, solius increati spiritus. In primo prope accedimus, in secundo proxime, tertium ipse est. Prope accedimus per aptitudinem, proxime per coaptationem. Prope per nature primeua, proxime per uirtutis priuilegia. Prope, quia capaces; proxime, quia capientes. Quonam enim modo non de uicino accedit immortalitas ad immutabilitatem, incorporalitas ad simplicitatem, illocalitas ad immensitatem; ratio ad ueritatem, uirtus ad bonitatem? Et ut expressius loquar, quid esse uicinius et similius potest quam sapientia sapientie, iustitia iustitie; 28 quam illuminata  illuminanti, iustificanti iustificata? quid similius alii, quam causatiuum cause, formatum forme? Nam in formato fere nichil aliud attenditur quam forma. Denique et quod dulce est, super omnia simile uidetur dulcedini; et quod lucidum est, luci. Itaque proximum non iniuste uidetur, quod illi tanta emulatione componitur; proximum, quia nichil interponitur. Nam etsi finitum nostrum incomparabiliter excedit diuine immensitatis infinitas; imaginis tamen ad ueritatem nonnulla dignoscitur esse affinitas.

8. Iure ergo dicit: Paululum cum pertransissem illos, inueni quem diligit anima mea. O quam felix, quam letus prouentus tam longi circuitus! Beati gradus illi, per quos in talem euaditur terminum.  Quesiuit in lectulo, circuiuit ciuitatem, interrogauit custodes. Primo loco querit per se et penes se. Secundo, extra se, sed per se. Tertio uero, nec per se, nec penes se. Et hoc loco quanto humilius querit, tanto quidem efficacius; quantoque a sui confidentia longius recessit, tanto reperit citius. Inueni, inquit, inueni illum: qui me prior quasi ouem errantem, et quasi drachmam perditam quesiuit et inuenit, et misericordia eius preuenit me. Me, inquam, prior inuenit perditam, preuenit nichil meritam. Inuenit errantem, preuenit desperantem: inuenit differentem, preuenit diffidentem: inuenit qualis essem mihi indicans, preuenit ad sua me reuocans: uagam inuenit in erroribus, uacuam gratie preuenit muneribus: inuenit ut non ego ipsum, sed ipse  me eligeret; preuenit ut prior diligeret. Sic ergo electa et dilecta, quesita et acquisita, inuenta et preuenta, quomodo non secundum uires conatu, et supra uires affectu illum et diligam et queram? Queram, donec uoti compos uocem letitie proferam: Inueni quem diligit anima mea. Ego inuentionem hic ad ueritatis et gratie non refero initium, sed augmentum. Pergens enim et proficiens anima de uirtute in uirtutem, de ueritate in ueritatem, dum ubique nouis informatur mysteriis, et infunditur gaudiis, per singulos profectuum gradus dicere potest: Inueni quem diligit anima mea, uerbum Patris Christum Iesum, qui est super omnia Deus benedictus in secula seculorum. Amen.



SERMO IX. Tenui illum, nec dimittam, donec introducam illum in domum matris mee .


1. Tenui illum, nec dimittam. Ego huius capituli sensum ad futuram uolui tantum felicitatem referre, quando sponsus dilecte manifestam presentie sue exhibebit plenitudinem; ut nichil sit quod interrumpat perpetuitatem. Nam et quod premittitur, Cum pertransissem illos, non incongrue ad id refertur: Cum euacuauerit omnem principatum et potestatem, ut sit Deus omnia in omnibus . Ante illud enim tempus, quis ex sententia dicere potest: Non dimittam illum? Sed hunc arctat et euertit intellectum, et ad presens facit referri, illud quod sequitur: Donec introducam illum in domum  matris mee. Sed iam uigilanter singula consideremus. Primo considera quam sint letitia plena hec uerba: Inueni, inquit, tenui, nec dimittam. Magnus ille patriarcha Abraham legitur uidisse Dominum, non inuenisse. Apparuit enim ei ultro stanti in ostio tabernaculi ad meridiem. Denique egressus de tabernaculo obuius, sedulus sub ilice exhibuit officium : in tabernaculum uero introducere non meruit, nedum in cubiculum. uidit et Moyses apparentem sibi in Horeb Dominum, sed tenere non meruit, qui nec permissus est propius accedere . uidit Iacob Dominum, sed uidit in somnis, et de longe uidit scale innixum . Nam etsi apprehendit angelum, non tamen retinuit: sed quadam lucte  uiolentia benedictionis extorsit gratiam , amisit presentiam, et idcirco dicere non potuit: Non dimittam illum. Inuenit illum Maria Magdalene, sed prohibita est non dico tenere, sed etiam tangere , quia penes monumentum uitam quesiuit. Suscepit diu exspectatum, et insperato inuentum senex ille Simeon in ulnas suas, et gratulationis letus erupit in canticum, sed uocis huius usum sibi non presumpsit: Non dimittam illum. Denique sic ait: Nunc dimittis seruum tuum, Domine, secundum uerbum tuum in pace . Utique in pace dimittitur 29 solutus et sequestratus a carne, ut non amplius concupiscat aduersus spiritum et illi repugnet. Ille ad noui amplexum pueri, senescentis deposuit hominis uetustatem,  et in tranquilliorem statum a corporis corruptibilis pena, et carnis pugna dimitti se, uel postulat, uel exsultat: sponsa uero dilectum a se non dimittendum presumit. Et quanto precellentis est gratie non dimittere quod ames, quam euadere quod horreas?

2. Omnes hi etsi in carne, uel carnis specie uiderint; quosdam uel uisionis, uel apprehensionis gradus distinguunt humanis in mentibus. Quod nulli eorum indultum legimus, ista usurpat, cuius tentamus euentilare sermones. Inueni, tenui, nec dimittam. Inueni per aspirationem, tenui memorie retractatione; non dimittam continuatione iugi. Tenui illum. Et tu cum inueneris Christum, cum inueneris  sapientiam, cum inueneris iustitiam, sanctitatem, redemptionem: hec omnia enim nobis factus est Christus : cum ista inueneris, tene affectu, tene studio. Quod intelligentia inueneris, diligentia tene, et retine, ut sic dicam, renitentes uirtutes, et lubricas species arctiori tibi astringe amplexu, donec uice uersa ultro tibi inhereant, et amplexentur te gratis, et sine studii tui labore te teneant, nec sinant uel longius abscedere, uel diutius abesse. Et si quando declines ad officia humane necessitatis, ibi te insectentur et reuocent, et arripiant ad se, ut si non possint assidue studium, semper habeant obligatum affectum. Nam nonnulla mihi uidetur distinctio, an tu teneas Christum Dei uirtutem et sapientiam, an tenearis ab ipso. Ama,  inquit, sapientiam, et amplexabitur te . Denique et de quibusdam dicitur, quod tenuit eos superbia. Quid est tenuit, nisi, Irretiuit, et implicauit, et inolite consuetudinis indissolubili [al. delicato] obligauit uinculo? Hoc enim est quod sequitur, Operti sunt iniquitate et impietate sua : ut non facile euoluere et explicare ab illa se possint. Et ut amplius dicam, quasi cute quadam, si aliqui praua operti et inuoluti sunt consuetudine uitiorum, ut illam dediscere et desuescere, non tam exspoliari sit, quam excoriari. In cuius rei indicium, forte institutio legis continet hostie pellem abstrahi .

3. Nam e regione, quod stricta sacerdos indui iubetur linea; ueritatis te uult illius que de terra orta  est, habitu arctius astringi, ut per se castimonie et puritatis et innocentie tibi uirtus inhereat, et agglutinetur tibi: sed et omnia sacerdotis indumenta, uel catenulis, uel balteis, uel uittis astricta et colligata sibi uult esse lex : ut cum indueris Dominum nostrum Iesum Christum, cum te indueris uiscera misericordie, benignitatem, caritatem, et reliquas quas apud Apostolum legis uirtutes ; cum Christi te fide memoriter uestieris, et contemplande ueritatis inuisceraueris affectum; omnia tibi coaptentur et cohereant, et constricta sint, nichilque circa te uagari et fluctuare possit, et tentationis uel dissolutionis uento follicare. Qui se tali uirtutis uestierit habitu, ut ei in naturam uersa uideatur, non ego hunc tam tenere quam teneri dixerim.  Tenuisti, inquit, manum dexteram meam, et in uoluntate tua deduxisti me . Tenuisti ne pergerem in defectum, deduxisti in multiplicem profectum. In uoluntate tua deduxisti me; id est in uoluntate que a te est, et que secundum te est. In uoluntate que magis trahens quam tracta est. Nam et bonam uoluntatem cum multo labore nonnunquam attrahere nitimur, et magis prosequimur quasi fugientem, quam sequimur ducentem. Sic enim legitur: Concupiui desiderare . Bona talis uoluntas, sed nondum placens; iusta, sed nondum iucunda. In uoluntate tua deduxisti me. In illa que blando constat boni ipsius gustu: nec tantum, ut sic dicam, pigra nititur ratione, quam pia boni ipsius oblectatione.

 4. Tenui, nec dimittam illum, donec introducam illum in domum matris mee, et in cubiculum genitricis mee. Multo planior uideretur sensus si ita dixisset: Non dimittam illum cum introduxero in domum matris mee, illius scilicet que sursum est Ierusalem celestis, que est mater omnium nostrum. Nam ante illud tempus omnia hic incerta sunt, et inter spem et metum fluctuant, et pendulo nituntur gradu. Et que erit certitudo de gratia, dum mutabilis est natura? Denique et ille ait: Ego dixi in abundantia mea, Non 30 mouebor in eternum. Auertisti faciem tuam a me, et factus sum conturbatus . An non tibi similia dixisse uidentur Psalmista et Sponsa? Quid enim aliud est, Non mouebor in eternum, quam quod hic ponitur, Non  dimittam illum? Sed ibi quidem manifesta presumptio, quia uicina ultio. Auertisti, inquit, faciem tuam a me, et factus sum conturbatus. Cum sit ergo in hac carne facilis casus, et frequens impulsus, citus lapsus et certus labor; quomodo non uidebuntur presumptionis et nimis promptule deuotionis esse hec sponse uerba: Non dimittam illum? Quis enim hic in eodem statu permanere poterit, presertim illo subtilissime contemplationis, qui uix attingi potest tenuissimo mentis ictu? Forte ergo uerba hec non securitatem, sed sollicitudinem sonant. Nec enim securitas esse potest, donec introduxerit dilectum in domum matris sue, et in cubiculum genitricis sue. Non erit tunc retinendi sollicitudo, quia erit certitudo manendi in illo felicitatis statu: absque studii  nostri usu et discipline custodia ultro nobis affluent, imo intrinsecus de quodam inexhausto anime uentre flumina fluent aque uiue et indefesse delectationis. Nulla tunc erit necessitas in altum fodere, nullus labor uel purgare puteos, quos Philistei repleuerint , uel propugnare ne repleant. Hic ille labor exigitur, nam inde excluditur. Quod ergo dicit: Non dimittam illum; studium polliceri uidetur et diligentiam, ut semper sollicita sit, quoadusque plene possit esse secura: ne sibi elabatur de reliquo dilectus suus Dominus iehsu, qui uiuit et regnat in secula seculorum. Amen.



SERMO X. Non dimittam illum, donec introducam illum in domum matris mee .

 1. Que infirmitatis exempla sunt aptauimus sponse preterito sermone: hodierno que sunt uirtutis aptemus de Scripturis sacris. De Anna legitur, cum intente profusoque exoraret affectu, quod non sunt uultus eius amplius in diuersa mutati . uultus animi interpres est, et ab intimo affectu habitum trahit. Ideo ab eius constantia, interioris que in anima est, perseuerantie ducitur argumentum. Non sunt uultus eius in diuersa mutati, quia nichil imminutum est desiderii semel concepti. Et quid aliud sonat quod dicit: Non dimittam illum; nisi, Non mutabo in diuersa uultum, et intuitum mentis alio non diuertam ab ipso? Sed et Apostolus simile quid hortatur, Sine intermissione orate : et idem, Gratias agentes semper : illud quoque, Gaudete in Domino semper . Continua et non interrupta hec uult esse Apostolus: orationem, gratiarum actionem, et gaudium in Domino. Sed quis ista ipso mentis habitu, et affectu animi indefesso explere sufficiat, nisi cui dicere permissum est. Quis nos separabit a contemplatione Christi? Apostolus dicit: Quis nos separabit a caritate Christi?  A contemplatione dicere non poterat. Nam aliquando a contemplatione segregari Christi illum compellebat caritas. Siue, inquit, mente excedimus, Deo; siue sobrii sumus, uobis. Charitas enim Christi urget nos . Charitas ergo quadam dispensatione contemplationi se subducit, cuius tamen proprius est et  familiaris in ipsa usus. Omnia que agit caritas, quamdam habent indefesse orationis et gratulationis uicem, et efficaciam. Sed tunc ista profusius et excellentius exsequitur, cum singulariter in istis exercetur. Absconde eleemosynam in sinu pauperis, et ipsa orabit pro te ad Dominum . Eleemosyne uocabulo non incongrue censentur uniuersa, que indigentibus misericorditer impenduntur; non modo iste corporeus cibus et indumentum, sed etiam doctrina, exhortatio, correctio, consolatio, et uniuersa que solius ad anime commoda spectare uidentur. Opera sunt hec caritatis, et orationis uim obtinent, cum solius Dei fiunt intuitu: sed non sunt hec specialia et propria ipsius. Quid enim tam proprium quam dilecto soli intendere, et libere in amoris  se exercere negotio? Ab hoc spiritualis iucunditatis excessu et ebrietate sobrium fieri, et propter fraternas necessitates ab alienatione mentis temperare, quid nisi uultum in diuersa mutare est? Denique et Martha sollicita erat, et turbata circa plurima. Illa circa multa turbatio, uidetur quedam uultus in diuersa mutatio. Maria optimam partem elegit, que non auferetur ab ea .

31 2. Optima pars contemplationis et dilectionis est usus. Nam etsi illa sunt opera caritatis, que exhibebat Martha; ibi tamen seruit caritas necessitati, non caritas sibi. In subleuandis alienis necessitatibus bonum opus, sed molesta causa. Bona enim misericordia, sed molesta miseria. Bona curatio, sed circa quem uersatur, non bonus languor. Bonus in huiusmodi  compassionis affectus; sed non bona compassionis occasionem ministrans alterius passio. Fraternis in necessitatibus caritas intuetur cui condoleat, quo moueatur ad miserationem, quid amouere nitatur. At cum dilecti contemplantur uirtutes, totum placet, totum delectat, totum allicit: nichil ibi uidet quod horreat, sed cui dulciter adhereat. Hic proprius amoris usus est, hoc eius officium, ut totus sit in amando. Sic est plane, cum una et indiuidua iucunditas omnia conuoluit et complectitur: officium, finem, et causam. Officium amor est, causa uisio, finis utrumque: neque ullus esse potest beatior finis, quam ipsa uisio et dilectio Dei. Omnia ad hunc finem sanctorum uota suspirant. Finis iste ipse sibi finis  est, se ipso contentus in melius aliquid exspectationem porrigere non ualens. Hoc est illud unum quod necessarium dicitur, quod a Maria non tollitur, in quo Psalmista gratulatur: Mihi, inquit, adherere Deo bonum est . Hic est ille mentis excessus, qui usque ad tertium celum Paulum rapuerat . Hec ebrietas temulento similem Anne uultum expresserat . Hoc musto madebant apostoli, cum illos uehemens repleuerat Spiritus , et illius, quod nouum pollicitus est iehsu, uini uirtutem primo sensere . Hoc uino infusus Ne, spiritualis passus est soporis excessum, et carnis curam posthabuit , totus factus in spiritu, posteriora contemnens, quem anteriora tenebant ex integro.  Felix si instar Anne huius uini nunquam digessisset uirtutem. Illa enim foris castigato corpore mentis est passa temulentiam, et sanctam quam postea non euacuaret ebrietatem. Nam hoc sibi uult quod non ulterius uultus eius sint in diuersa mutati. Talem sibi apprehense iugitatem presentie sponsa polliceri uidetur cum dicit: Non dimittam illum. Quid enim preclarum, quid spirituale, quid sponsa dignum diceretur, si ad fidem, si ad iustitiam, si ad humilitatem, ad continentiam, ad beneficentiam, et ad reliquas, que Christus esse dicitur, uirtutes id referret, quod ait, Non dimittam illum? Nam nec his uacua credenda est etiam cum dilectum quesiuit. Denique et communes huiusmodi uirtutes, et ita habentibus commode, ut caruisse nefas credatur.

 3. Eximium ergo et singulare quidpiam hec indicat inuentio, per quam dilectum et comprehensum applaudit, et non dimittendum presumit. Forte primitie alique sunt future contemplationis et glorie, propter quod adiungit, Donec introducam illum in domum matris mee, et in cubiculum genitricis mee; in illam celestem Ierusalem que mater est omnium nostrum, cuius muros salus occupat, et portas laudatio, cuius in pacem positi sunt fines. In illum locum lucis et letitie, laboriose uite huius introduci non possunt uirtutes: que si ingrediuntur per meritum, tamen excluduntur per usum. Celestem ergo aliquam affectionem et supermundanum saporem in dilecto experta, non iactando, sed gratulando dicit: Non dimittam illum donec introducam  in domum matris mee. Sed nunquid non iam ascendit ad Patrem? nunquid non precursor introiuit pro nobis? Et quomodo tu introduces quo ipse prior ascendit? Tu magis indiges ut ipse te ducat, cui dicitur: Deduc me in uia mandatorum tuorum . uado, inquit, parare uobis locum; cum parauero, iterum uenio et assumo uos ad me ipsum . Quomodo ergo introduces illum quo iam ipse ascendit? Ascendit quidem per se, sed adhuc in te foris existit: in te introducitur, quo per se prior ascendit. Quidni? In te nascitur, in te formatur, et in te non introducitur? Filioli, quos iterum parturio, donec formetur Christus in uobis . In nobis ergo Christus  et parturitur, et perficitur; nec semel, sed sepius, et iterata credo parturitione. Neque possumus omnes Christi simul uirtutes adaptare nobis, equidem ne unam quamlibet ad plenum. Idcirco semper insistendum est, quia nonnisi sensim fit in nobis spiritualis parturitio Christi. Qui ergo in membris suis in sponsa sua nascitur, cur non introducitur? Non enim uel parturitio hec, uel introductio ad Christi potest referri 32 personam, sed ad uirtutes et gratiam. Ideo frequens est sicut parturitio, sic introductio. Nam et consedere dicimur in celestibus cum Christo . Sed sicut una est uera et eterna sessio in celis, sic et introductio. Perambulauit Abraham terram promissionis antequam possideret . Felix omnino cui datur beatas  illas perambulare regiones, et uisentis instar uolucri calcare uestigio locum omnem, quem accepturus est in possessionem: cui licet stare non permittitur, ascendere tamen datur in montem Domini; et quamuis per umbram adhuc cursim, tamen perlustrare cuncta, et se tali uisu refouere.

4. Que autem uera est et plena introductio, hic innui uidetur cum dicitur: Donec introducam illum in domum matris mee. Felix omnino que adeo illigare potuit uerbum Dei, et arctius agglutinare sibi, et in exsilio collaterare, quousque copulari in cubiculo detur. Non dimittam illum, donec introducam in domum matris mee, et in cubiculum genitricis mee. Quod tunc fiet, quando corpore et mente plene portabit imaginem celestis, ut domus intelligentiam  ad corpus, cubiculi uero ad mentem reducas. Aut si magis placet, in domo possessionem accipe securam; in cubiculo, secretam: in domo, sempiternam; in cubiculo, internam; in domo, ut dicit Ecclesiastes, eternitatis , et in cubiculo caritatis. In cubiculo, ubi clauso ostio non iam ores Patrem, sed de cetero adores in spiritu et ueritate: In domum non dicit patris, sed matris; et in cubiculum genitricis. Nouit illa mensuram suam, et ideo spem suam extendit ad illam eternitatem, ueritatem, caritatem, quam assecuta est Ecclesia primitiuorum in celis. Nam quantum ad ea que Dei sunt spectat, solus habet immortalitatem; et ipse lucem habitat inaccessibilem , et supereminet  scientie plenitudo caritatis Christi, qui nos impleat in omnem plenitudinem in se ipso , qui est benedictus Deus, et regnat in omnia secula seculorum. Amen.



SERMO XI. Tenui, nec dimittam illum, donec introducam illum in domum matris mee, et in cubiculum genitricis mee .

1. Delicata est species amoris affectio, et tenui occasione leditur letitia spiritualis. Amor occupationum externarum impatiens est; suis satis habens inseruire negotiis: otio gaudet, quiete fouetur, ad internam delectationem libera habere tempora uolens. An non hoc ipsum tibi uidetur sponsa innuere, dilectum suum ad cubiculi secretum trahens?  Nouit illa dilectum suum non posse foris secure possideri, nec integre quidem. Et quam durum est amanti animum dimidiare cum Christo et mundo! Quam durum est, inquam, in dilectionis iura peregrinas admittere curas et celeste secretum secularibus infestare turbis! Memor fui, inquit, Dei et delectatus sum, et exercitatus sum, et defecit spiritus meus . Si delectatio memorie Dei negotio se exercet, et exhaurit spiritum Prophete; quomodo plura poterit et peregrina cum isto complecti negotia? Iure ergo sponsa cum dilecto cubiculum petit, ut libero illi intendat studio, et ex animi sui arbitrio perfruatur, et quieto pectore penitus amplexetur. Apparet illam spiritu caritatis duci, et ex sponse affectu locutam, opportunitatem exercendi que sic querit amoris.

 2. Et quomodo nos, si quid uel tenuiter attingimus de Christo, de sapientia, de suauitate, de contemplationis gustu, non contenti gratia, nec mensuram contemplantes nostram, statim erumpere conamur, et cubiculo fastidito festinamus egredi a requie, et ab illa requie? In pace, inquit, in idipsum dormiam et requiescam . Maria ad Domini pedes sedens id ipsum tenebat: turbabatur Martha circa plurima. In multis turbatio; porro unum est necessarium , imo et iucundum. Denique quam bonum et quam iucundum, habitare amantes in unum! Alioquin non est habitatio in unum, nisi in amore, qui inhabitare facit unius moris in domo . Quid est unius moris, nisi federe conformes amoris? Amor humanum  animum Deo conciliat, et unit. Similes, inquit, ei erimus, cum apparuerit . Quidni similes? commendat se ipsam mundis reuelata mentibus maiestatis diuine inestimabilis pulchritudo, et intuentis 33 in se affectum rapit, et quadam ratione sibi facit similem, dum aliud cogitare non sinit. Odore trahimur, transformamur autem uisione. Bonus ergo contemplationis usus, qui unius moris efficit et conformat humanam mentem, et summam maiestatem. Bona hic mansio, ultra quam nec uota nos trahunt, nec citra tenere nos debent. Quis det mihi ut hec sit requies mea in seculum seculi? Felix qui ex corde potest dicere: Hic habitabo quoniam elegi eam!  Maria optimam partem elegit, que non auferetur ab ea  . Scientie destruentur, euacuabuntur prophetie, lingue cessabunt : sola contemptatio non excidet in futuro. Ideo hanc tibi partem elige in presenti, que non auferetur unquam, ut dicat anima tua: Pars mea Dominus, propterea contemplabor eum. Propheta dicit: Propterea exspectabo eum . Recte quidem. Exspectat enim boni plenitudinem, cuius portionem iam tenet. Qui contemplationis bono hic fruitur, amplius quid exspectare potest in hoc genere, sed aliud quid non debet.

3. Bona hec, bona sunt reposita in annos multos, imo in annos cunctos. Ideo, felix anima, que bono hoc frueris: epulare, comede; quia pars hec non  repetetur a te, sed refundetur et reformabitur uberius. Hec requies tua in seculum seculi, hic habitabo quoniam elegi eam: hic inhabita, ut cum illo inhabites, qui sedet super Cherubim, super scientie plenitudinem, qui lucem habitat inaccessibilem. Et ideo in speculationis luce sit locus tuus. Hic matris tue Ecclesie proprius et domesticus locus, hec eius domus: cetera que exercent temporalis necessitatis officia, istum ad finem respiciunt. Actionis officia transeunt: permanent contemplationis. Bonum est hic tibi esse, hic tibi tabernaculum fac. Non tibi unum, et dilecto tuo unum, sed tibi et ipsi unum. In hoc cubiculum dilectum tuum introduc, ingredere in requiem tuam, ut requiescas a laboribus tuis, sicut et a suis Deus. Septima requieuit ab  opere institutionis; septima requieuit a labore restitutionis: in illa, postquam mundum condidit; in ista, quando se in monumento recondidit: in illa, postquam fundauit mundana; in ista, postquam reformauit humana. Si quesisti, si inuenisti, si tenuisti dilectum tuum, tene quem tenes; tene, inhere; imprime te illi, ut eius in te uelut expressa reformetur imago, huic fias conformis sigillo. Eris autem si adheseris: qui enim adheret Deo, unus est spiritus . Forte sicut dure materie difficulter in te primo fit eius impressio: etsi laboriosa impressio, sed dulcis adhesio. Laboriosa est reformationis tue sexta, sed dulcia sabbata quietis sequuntur.

4. Consepelire ergo cum Christo per hunc sabbatismum  in mortem. Beati enim mortui qui in Domino moriuntur: amodo iam dicit Spiritus, ut requiescant a laboribus suis. Spiritus hoc dicit, collate utique quietis exhibitione et effectu gratie, quomodo et ipse testimonium reddit spiritui nostro. Spiritus hoc dicit, quia spiritus hoc efficit. Ipse dicit, quia ipse donat. Amodo iam dicit Spiritus, ut requiescant a laboribus suis. A laboribus, inquit; non, Ab operibus: Opera enim illorum sequuntur illos . Opera sequuntur spiritum, sicut calor ignem, umbra corpus, lux solem, effectus causam. Qui sabbatizat in Spiritu, non habet opus sectari opera: opera enim sequuntur illum. Opera illorum. Que sunt opera illorum? Que sunt opera quiescentium, opera mortuorum in Christo, consepultorum cum  Christo, opera sabbatizantium? Festiua sunt, feriata sunt: otium ualent opera ista. Festina ingredi in hanc requiem, in hunc sabbatismum. Sed uide quod non relinquitur sabbatismus nisi consepultis cum Christo, non relinquitur nisi post sextam diem, post sextam illam, in qua aut uetus homo crucifigitur, aut nouus perficitur. Nam propter illum dicitur, ut qui mortui sunt in Christo, requiescant a laboribus suis; et propter istum, quod nouo condito homine die sexta, septima requieuit ab operibus suis Deus . Et tu quoque sabbatum tibi compara, redime tempus, et liberas ab exteriori occupatione horas uindica tibi.

5. Sed uide ne hostes derideant sabbata tua, ne  illis seruiant otia tua, ne illis uaces, qui uacare Deo debueras. uacate, inquit, et uidete quoniam ego sum Deus . Bonum est otium, sed sapientiam scribe in tempore otii tui . Scribe illam super latitudinem cordis tui. Latum enim cor, quod cure 34 non arctant. Imprime in intimo cordis tui litteras que non deleantur, et exara in tabulis spiritualibus signa sapientie, ut dicere possis: Signatum est super nos lumen uultus tui, Domine; dedisti letitiam in corde meo . Letare et diem festum age cum dilecto, et epulare, sicut scriptum est, in introitu glorie huiusmodi. Sabbatum, iuxta quod dicit Isaias, delicatum est, et sanctum, et gloriosum . Delicatum, inquit, et sanctum. In desideriis est omnis otiosus  : sed non sunt omnia sancta desideria, qualia eorum qui uolunt diuites fieri, et per hoc incidunt in desideria multa inutilia et nociua . uides quomodo Apostolus multitudinem desideriorum in uitio ponit. Quid si et immunda fuerint? nam et multi qui agere non possunt, in occulto cogitant que turpe est et dicere, tenui se in hoc solantes remedio. Ad horum distinctionem non contentus dicere sabbatum delicatum, adiecit, et sanctum, et Domini gloriosum, ut non sit in confusione gloria tua. Si uacas, sabbatum habes: si uacas et uides, et contemplaris delectationes Domini, iam sabbatum tuum delicatum est et sanctum, et sabbatum Domini gloriosum: sabbatum ex sabbato. id est uacatio de uacatione. Prima uacatio est bona,  si mundo non uacas. Secunda quidem est melior, si tibi ipsi et uaces, et cogites quomodo placeas Deo. Tertia est et optima, si etiam tui oblitus, soli Deo uaces, et cogites que Domini sunt, quomodo tibi placeat ipse. Non sit desidiosum sabbatum tuum, operare in sabbato tuo opera Dei. Opus enim Dei est ut credas in eum. Fide uides. uidemus enim nunc per speculum: ideo uaca ut uideas. Delicatum plane opus est uisio et uisio Dei. Non est tibi necessitas de reliquo dimicare pro fide, sed tantum deliciari in ea. Erepta est iam de contradictionibus persequentis populi, et peruertentis heretici. Constitue eam in caput cogitationum tuarum, ut cogites cogitationes fideles antiquas. Amen .



SERMO XII  . Tenui, nec dimittam illum, donec introducam illum in domum matris mee .


1. Nesciunt cogitationes antiquas habere, qui nouitates uerborum exquirunt, qui noua excudunt dogmata, qui iuuenilia desideria non declinant, qui nichil habent grauitatis, nichil auctoritatis, nichil antiquitatis plenum: non est ibi Amen, ubi est aut disceptatio, aut deceptio cogitationum; ubi aut infidelitas est, aut fluctuat fides ipsa. Ingredere in tutos recessus fidei, introduc dilectum in cubiculum matris tue, ut quidquid de Christo sapis, quidquid sentis, intra Ecclesie constringas regulas, ad eius castiges censuram: huiusmodi opera operare in sabbato tuo. Alioquin si uacas, et talibus non uacas  studiis, facile in uacuo animo cogitationes uane et uenenata erumpent consilia. Denique sicut habes, Agrum hominis pigri urtice et spine obsident , et Euangelia tibi dicunt quia duo erunt in lecto; unus assumetur, alter relinquetur . Quasi lectus quidam est otiosa uita et quieta in Ecclesie gremio degentium, eorum qui nullo sunt ecclesiastici muneris onere occupati, nec prouidentie et dispensationis sollicitudine distenti, sed libero utuntur otio sub alieno regimine. Non tamen hoc otio omnes rite et iure debito fruuntur, sed libertatem quam obtinent temporis, dant in occasionem temporis.

2. Bonus enim lectus, si quis eo legitime utatur,  et opportunitatem exterioris quietis in uoluptatem conuertat uisionis interne. Hi sunt qui assumentur ab hoc Ecclesie cubiculo ad illud celeste, ut ubi Christus est, et ibi sint cum ipso. Denique ubi fuerit corpus, illic congregabuntur et aquile . Esto tu quasi aquila, et acutis utere luminibus: spirituali assuesce contemplationi, commane in petris, et in preruptis commorare silicibus, imo in singularis illius petre, que Christus est, cauernas ingredere. Intra, iuxta Isaie uerbum, in cubicula tua, claude ostia tua, et abscondere modicum ad momentum, donec pertranseat indignatio . Magis uero abscondere, in eternum ut delectatio maneat. Intra in cubiculum pacis, in potentias Domini; quia pax in uirtute eius. Memorare iustitie eius solius, ut  in te sibi obuient pax et Iustitia. Memorare iustitie eius solius, quia quid habes quod non accepisti?  35 Iustitie eius solius. Bona iustitia, quam aduersus titillantia uitia tibi pugna quadam defendis. Felicior, ubi non dimicas pro iustitia, sed magis delectaris in ea: ubi non conflictationi studes, sed delectationi; non seris cum uitiis iurgium, sed commercium cum uirtute contrahis. Istam possides, non impugnas illa; ubi posteriorum oblitus, non cogitas que hominis, sed que Domini, et memoraris iustitie eius solius, cum iustitia et pax in te osculate se fuerint. Regnum enim Dei iustitia, et pax, et gaudium . Si regnum, quare non est domus et cubiculum? In pace enim factus est locus eius, et habitatio eius in Sion .  Ingredere in cubiculum pacis, huius quidem exterioris, sed magis illius interioris, in habitationem speculationis: quia Sion Speculatio interpretatur. In pace, inquit, in idipsum dormiam et requiescam . Idipsum ad speculationem refert, quia hec est pars optima que non auferetur. Denique et sponsa obdormiuit cum dilecto in cubiculo matris sue, et quemdam passa est soporate mentis excessum in amplexu sponsi. Ideo sequitur, Adiuro uos, et cetera.

3. Et tu ergo si sponsum apprehendisti, tene nec dimittas, donec introducas in domum et in cubiculum matris tue. Quid ego nunc tibi persuadeo, ad quod te ipsa experientia percepte dulcedinis multo magis inuitat et allicit? Si quis enim feriato animo  furtim et quasi in raptu prelibare potuit libere meditationis festiua gaudia, nescio si quid unquam libentius agat, quam ut huic totum et ex integro se studio tradat et expediat. Denique trahebant sponsam prima pulchre contemplationis blandimenta, et ad quietis prouocabant cubiculum, quo dilectum introducturam se leta gratulatur. Non dimittam illum donec introducam. An non tibi uidetur quasi dicere his uerbis illud de Psalmo: Si dedero somnum oculis meis, et palpebris meis dormitationem, donec inueniam locum Domino?  Omnia dimitto, ne dimittam illum. Omnia detrimentum facio, ut Christum lucrifaciam, propter supereminentem letitiam presentie eius. Si dormierint duo, fouebuntur  mutuo: unus quomodo calefiet?  Ecclesiastes hoc dicit. Bonum est foueri et inflammari in amplexu uerbi , et spiritualibus estuare desideriis: ideo non dabo somnum oculis meis, et palpebris meis dormitationem, donec introducam illum in cubiculum matris mee. Tunc quiescam, et suauis erit somnus meus. Quasi dormiuit Ioannes recumbens in pectore Iesu, ubi reconditi sunt omnes thesauri sapientie et scientie Dei. Ibi uere quietis locus, intelligentie serenum, sanctuarium pietatis, delectationis cubiculum. Hic dormi, ut uideas quod ipse uidit uerbum in principio, uerbum apud Deum, et uerbum Deum ; et intelligas in Christo cum Patre existendi ceternitatem, personalem  diuersitatem, et unitatem consubstantialem. Quid tibi uidetur similius somno? Huc se non possunt humani iactare intuitus, irrumpere ratio. Denique non uidebit hec homo, et uiuet. Bonum est ergo te obdormire, et humanorum sensuum et affectuum obliuione sopiri, ut huiusmodi somnia somniare possis. Hoc apostolorum cubiculum est, qui nos genuerunt in Christo. Quasi mater est Paulus, cum dicit: Filioli mei, quos iterum parturio, donec formetur Christus in uobis . Matrem habes: uis habere cubiculum? Nostra, inquit, conuersatio in celis est . uis somnum? Mente, inquit, excedimus, Deo .

4. Huc ergo transi cum dilecto, hic mane, hec meditare, in his esto: aut si isto pertingere non potes,  temperatius age: si non potes recumbere in pectore Iesu, ubi indefesse puteus sapientie; requiesce inter scapulas, ubi patientie eius exempla et mysteria contempleris. Inter humeros eius: quia principatus factus est super humerum eius . Et de Beniamin dictum est, quod amantissimus Domini inter humeros requiescet. Requieuit quidem et obdormiuit iehsu in cruce, ut et tu cum ipso in passionis eius fide et memoria dormias: uel potius inter istas sortes discurre inter pectus et humeros, inter fidei mysteria, et manifestationem ueritatis. In altero fac tibi domum, in altero cubiculum. Amantissimus Domini Beniamin quasi in thalamo morabitur tota die et inter humeros requiescet . uides quomodo inter humeros thalamum collocat? Quid ergo erit in pectore? Utrobique plane contemplationis pulchre locus, 36 et inter humeros, et inter ubera. Sed uberior gratia in pectore, ubi amoris locus, cogitationum sedes, amplexus occasio, et cernendi copia uultus. Bene ergo in pectore Iesu thalamus, imo et thesaurus. Ibi enim et delicie Sponsi et diuitie uerbi; quia in illo absconditi sunt omnes thesauri sapientie et scientie Dei. In hos ingredere thesauros, absconde te in abscondito faciei eius a conturbatione hominum, et nemo te exsuscitet neque euigilare faciat, donec ipse uelis. Denique et hoc habet ea que subsequitur adiuratio sponsi Christi Iesu, qui uiuit et regnat in secula seculorum. Amen.



SERMO XIII. Tenui, nec dimittam illum, etc. .


1. Adhuc capituli huius nos discussio tenet. Tenui, nec dimittam illum. Itane adhibenda est diligentia et studium, ut dilectus tuus apprehensus retineatur? Si sponsus est, amanti respondet ex equo: quomodo non ultro coheret tibi, et astringitur gratis? Denique hoc habet impatiens zelus amantium, ut etiam expulsus importune se ingerat, et pudorem dediscat emulatio dura. Nunc autem dicis. Non dimittam illum, quasi declinare uolentem si non instantius retineatur. Quomodo si amat, aut declinare uolet, aut auelli se sinet? An forte suspicionibus amatoriis moueris, et superuacuo quodam metu amittendi, pro multo affectu  retinendi? Non est tamen superuacuus timor, ubi exitus in ancipiti pendet. Non est superuacuus inter pericula metus. Sed domestica tibi magis metuenda est leuitas. Nam Deus ille, et non mutatur. Innata tibi leuitas uicina est lapsui, et instabili quodam uage mentis motu facillime abriperis, si non firme adheseris

2. Sed nos iam ad primitiuam uerba hec referamus Ecclesiam. Eius enim esse uidentur, fidei et caritatis iura aduersus persecutionum iniurias prophetica quadam presumptione sibi defendentis. uide etenim quam multi conati sunt spirituale hoc Christi et Ecclesie, uel diuellere, uel adulterare connubium. Contemplare adhuc initia lactentis Ecclesie, quando uelut inoua nupta in primos Christi  properabat amplexus. Quid furoris, quid fraudis illis, Iesu bone, sustinuit diebus! Oportebat quidem hereses esse, oportebat et persecutiones esse, ut tanto adhereret dilecto tenacius, quanto ab eius uel fide, uel confessione uehementius se abrumpi uidebat. Quis nos, inquit unus pro uniuersa Ecclesia, separabit a caritate Christi?  Denique non est in illis uel fidei corrupta ueritas, uel confessionis obturata libertas. Propter Sion, inquit, non tacebo, et propter Ierusalem non quiescam . Cesis in synagoga discipulis denuntiatum est ut tacerent. Sed illi propter Sion non tacent, et propter Ierusalem illam carnalem non quiescunt . uere carnalis Synagoga, que uiuificantem in se exstinxit Spiritum, et Ecclesie extorquere  conatur. Non probauit Christum habere in notitia; ideo tradita est in reprobum sensum. Reprobauit enim lapidem probatum, lapidem electum: tenuit legem, sed Christum nesciuit: tulit clauem scientie, nec ipsa introiuit, nec alios intrare permisit. Quid nobis claudis, quibus Christus aperuit? Super humerum eius clauis domus Dauid, que aperit, et nemo claudit; claudit, et nemo aperit . Aperuit Gentibus, et clausit Iudeis. Cecitas enim in Isrel contigit ex parte, ut gentium plenitudo intraret. Ceca est Iudea, et in littere uelamine ostium inuenire nescit. Synagoga predicat uelamen, reprobat ueritatem, non recte uel offerens, uel diuidens. Recte enim diuideret, si littere obseruationem  ab eius interpretatione distingueret: si aliud tempus illius antiquitati, aliud huius nouitati daret. Tempus enim suendi, et tempus scindendi . Simul enim et illa precepta sunt, et ista predicta sunt. Sed in illis figura, ista sub figuris. Ecclesia iam ista diuidit et scindit que fuerant consuta: et si nouit litteram aliquando secundum carnem, sed iam non nouit Synagoga quem inuolutum quasi tenuit, reuelatum dimittit.

3. Ecclesia dicit: Tenui, nec dimittam. Synagoga reprobat, imo et exprobrat: sed Ecclesia non ueretur a uoce exprobrantis et obloquentis, a facie inimici et persequentis. Denique seruus ille nequam dicit in corde suo: Moram 37 facit Dominus meus uenire . Et ideo percutit pueros  Domini, quia iam eius nouerunt et nuntiant aduentum: sed illi propter Sion non tacent, et propter Ierusalem non quiescunt. Corpus possunt percutere, non possunt ab animo Christum excutere. Flagellis firmius ligata est in corde eorum affectio Christi. In synagogis flagellati sunt, in custodias traditi, ad cathedras tracti: sed gaudent in his omnibus, quia digni habiti sunt pro nomine Iesu contumelias pati. Tenui, nec dimittam illum. Tenuit, quia non timuit. Non timuit dum turbaretur omnis terra, et maiores mundi huius potestates transferrentur aduersus illam in cor amaritudinis. Agglutinata est sponso funiculo qui rumpi non poterat, funiculo caritatis qui nescit excidi, quia illa nunquam excidit: fiducialiter egit, quia caritate adhesit. Qui enim adheret  Deo, unus est spiritus : ubi autem Spiritus Domini, ibi libertas . Ideo libere egit, et spei sue confessionem tenuit indeclinabilem. Et tunc quidem fatuitatis res fides uidebatur, et confusione digna confessio. Quid confusionem nomino? Extremi res erat periculi. Non tamen timere poterant eos qui occidunt corpus. Spiritus enim uite ante faciem illorum, Christus Dominus . Ideo et a carne auelli se facilius passi sunt, quam ab eius caritate. Nihil sibi de se retinuit, ut illum teneret. Ideo dicit: Tenui, nec dimittam illum. Plane inter tot peruertentes et persequentes tenuit strenue, et dum adhuc tenera erat nostre fidei etas.

 4. Donec introducam illum in domum matris mee. Iam introducta est fides nostra in tutum. Non est qui palam impugnet illam: sed qui fuerant persequentes, facti sunt obsequentes; et qui peruertentes, facti sunt dirigentes. Iam introducta est de campo in domum, de pelago in portum. Iam in fauorem uersus est persequentium furor principum, et uersute hereticorum cauillationes, catholice fidei sincera ueritate redargute siluerunt. Iam erepta est fides nostra, ereptus est Christus de contradictionibus populi. Iam constitutus est in caput gentium, nec positus est nunc in signum cui contradicatur. Post tot desudata martyrum pro fide Christi certamina; postquam tot fregit persecutorum uiolentias, et hereticorum refellit uersutias; postquam  non est amplius in cruce Christi scandalum, sed gaudium, et facti sumus mundo huic non theatrum contumelie, sed triumphus gratie; post tot enauigata pericula; nonne tibi uidetur, quasi de campo quodam pugne et laboris, in pacis et quietis introduxisse cubiculum dilectum suum Ecclesia Christi?

5. uides ergo in initiis Ecclesie nascentis necessariam diligentiam, ne dilectus tandiu desideratus, et tandem apprehensus posset extorqueri. Quid ego nunc de cetero fiet, quando in tutum introductus est, et quasi in thalamum per fidem? Dabitur de reliquo desidie locus, et diligentie ualedicemus? periclitabitur in tranquillo, qui in tempestate non potuit? An non periclitatur qui moritur? Sine operibus, mortua est fides . Commendat  Apostolus fidem, sed illam que per dilectionem operatur . Ubi dilectionis opus est, uel dilectio operis, ibi uita est fidei. Quid, si est in credulitate ueritas, in confessione libertas, et non ibi per dilectionem uita? Funiculus iste triplex non est, et facile rumpitur. Denique imaginaria libertas est, que de radice non oritur caritatis: nec tam nititur confessio talis libertate sua, quam aliena licentia utitur. Precaria est, non propria; ex principum fauore pendet, non procedit de calore fidei. Fides feruore caritatis animatur ad uitam. Pigra plane, ubi discrimen impendet, si non confessionis sibi uindicet libertatem beneficio dilectionis. Alioquin a mortuo, quasi qui non sit, perit confessio. Est ergo sine caritate et fides mortua, et confessio uana.  Apostolus dicit Christum habitare per fidem in cordibus nostris . Nunquid per mortuam? Si intus est ueritas, et foris uita, diuisus est Christus: ipse enim est ueritas et uita. Nondum ex integro introduxisti dilectum tuum, ubi dimidius est foris. Quid, si nec dilectum? Quomodo enim dilectus si fidei non fuerit sociata caritas? Christus resurgens ex mortuis, iam non moritur ; sed sibi non moritur: uide ne tibi, aut magis tu ne illi moriaris; alioquin que poterit esse mortui, uel cum mortuo dilectio? Quanam ergo ratione dilectus esse dicetur, ubi dilectio non est? Si habitat Christus in corde tuo per fidem, sed 38 foris est per dilectionem, uereor, imo uerum est, quia uel dimidius in te est, uel mortuus. uiuo, inquit  Paulus, iam non ego, uiuit uero in me Christus .

6. Potes et tu tibi uocis huius usum assumere, si tamen cum eodem dicere potes: Charitas Dei diffusa est in cordibus nostris per Spiritum sanctum qui datus est nobis . Sed est in aliis hec uita laboriosa, in aliis libera, et in spiritualibus quibusdam deliciis agens. Quod si adhuc in carnis iura totus transisti, et principibus tenebrarum in cordis tui recessus facilis et familiaris aditus patet, et immundis amatoribus animam tuam prostituisti; que erit tibi conuentio Christo ad Belial? que societas luci ad tenebras? Si uero uitiis et incentori uitiorum indixisti pro Christi caritate conflictum;  iam quidem dilectum tenes, sed nondum tibi res est in tuto. Turbaris adhuc, et thalami tranquillitate non frueris. Fides in portu est, sed praue consuetunis impetus, et tentationum uel emergentium, uel frequentium cumulus adhuc tibi frangendus, aut certe fugiendus est. Tene constanter inter discrimina ne te effugiat, donec introducas dilectum in domum matris tue, et in cubiculum genitricis tue. Tene cum labore, ne minus cauto et parum curioso citius elabatur. Fide tenes, professione tenes: tene moribus, tene conuersatione, nec dimittas. Non est de cetero nunc pro fidei ueritate conflictus, sed spiritualis huius certaminis estus aduersus mores bonos et uitam honestam totus incanduit. Instant his diebus nouissimis tempora periculosa, quando sunt  homines se ipsos amantes, cupidi, elati, inuentores, imo et incentores malorum . In exortu fidei christiane persecutio nominis huius grandis erupit: hodie pestilentia morum feda satis et lenta nimis exhalat. Corrumpunt enim mores bonos exempla mala. Trahe nos, bone Iesu, in odore unguentorum tuorum, ne pestilens aura de uicino erumpens, salem sapientie in nobis infatuet. Sermo uester, Paulus inquit, semper in gratia sale conditus sit . Nunquid solus sermo, et non potius uisus, auditus, incessus, omnis denique exterior gestus sale condiri debet? Placete, inquit, omnibus per omnia, sicut et ego . Quod si infatuati sunt Ecclesie principes, plebes in quo salientur [al. salient]?

 7. Et nos, fratres, qui religionis professores sumus, sal esse terre debemus. Si ergo et in nobis sal euanuerit, in quo salietur? Factus et sacerdos sicut populus, ut licentius populus sicut sacerdos fiat. Mundo se monachi studiose conformant: et qui in mundo sunt, errorem suum nostrorum satis uersute et nimis uere tuentur exemplo. Mutuis ad uitia sese, aut informant, aut fouent exemplis, pastores et populi seculares et religiosi. Promptuaria plena sunt huiusmodi, eructantia ex hoc in illud, aut turpis, aut tepide conuersationis spiritum pestilentem. Heu! quam auido cordis ore prauum hunc attrahimus spiritum, et corrumpentem haurimus auram! Pestilentia hec passim influit per fenestras nostras. Iesu bone, quando erit, si tamen aliquando  erit, sicut fides integra, sic et incorrupti mores? Quando continget ut sicut cum ueritate pax, sic non sit pugna pro uirtute? Quando integrum te, et ex arbitrio in contemplationis et quietis cubiculo complectemur? Pauci sunt in Ecclesia qui in hunc statum peruenerunt, sed tamen pro parte profitentur: Tenui, nec dimittam illum, donec introducam illum in domum matris mee, et in cubiculum genitricis mee. Non est tota talis Ecclesie facies, sed tamen multa talis, ut dicere possit: Tenui, nec dimittam illum, donec introducam in domum matris mee, et in cubiculum genitricis mee. Fides profusior est, contracta sunt negotia caritatis. Nunquid in uniuersitate credentium hanc aduertere est distinctionem,  et non etiam in singulis nobis? Quis enim erit cui sicut uere et indubitate fidei, sic etiam affectuum piorum integritas constet? Magnus plane est, si quis est, qui sicut nunquam titubat in fide, ita passionibus animi nullis turbetur. Plane talem ego dixerim cubiculi secreta ingressum. Bonum cubiculum cordis tranquillitas. Cum aliis laborat sapientia; sed cum humili et tranquillo quiescit Spiritus Domini, et in pace locus eius. Sed hic quiescat interim sermo noster, magis uero sensus noster in hoc utinam requiescat secreto cubiculi: ut quod experientia docuerit, expressius refundat sermone sequenti, prestante Domino nostro Iesu Christo, qui cum Patre et Spiritu sancto uiuit 39 et regnat Deus per omnia secula seculorum. Amen.



SERMO XIu. Adiuro uos, filie Ierusalem, per capreas, ceruosque camporum, ne suscitetis neque euigilare faciatis dilectam, donec ipsa uelit .


1. Patet illam obdormisse, pro qua talis est facta adiuratio. Quidni dormiat cum dilecto ingressa matris cubiculum, deliciarum recessus? Dormit cum patitur mentis excessum de accessu dilecti. Adiuro, inquit, uos ne suscitetis dilectam. Beata plane, que dilectum hunc et tenere permittitur, et dimittere non compellitur. Tene quod tenes, tene et attrecta morose et diligenter uerbum uite: reuolue uolumen uite, uolumen quod reuoluit iehsu, imo quod est iehsu. Inuolue te illi, inuolue te illa qua inuolutus est ipse sindone; quia amictus est lumine sicut uestimento.  Induere dilectum tuum Dominum nostrum Iesum Christum. Excide tibi memoriale diligenter in petra, monumentum nouum, in quo nondum quisquam positus fuerat. Christus enim petra. Semper noua reperiri possunt in Christo. Ad noua potest penetrari. Multi sunt in illo recessus, thesauri sapientie innumerabiles. Non est uno contentus uellere; sepius tonderi potest. Bona uellera sunt sensus mystici, sacrati affectus. Talibus abundat iehsu; nudari et exspoliari non potest. Letabor, inquit, super eloquia tua, sicut qui inuenit spolia multa . His te uesti spoliis, inuolue uelleribus, ut calefiant, sicut scriptum est, latera tua : eloquium enim eius ignitum .  In his quiesce, ut suauis sit somnus tuus, sicut Salomon ait . Denique et sponsus istum dilecte sue somnum tuetur et fouet, illam exsuscitari uetans. Adiuro uos, inquit, per capreas, ceruosque camporum. Noua plane adiuratio, nec plus habens admirationis in specie, quam in uirtute mysterii.

2. Querens quid in se sacramenti inuolutum contineant hec animalia; quamdam libere mentis alacritatem, et agilitatem spiritus, cursim se et saltuatim, ut sic dicam, ad superiora ferentis, intelligo adumbrari in illis. An non et tibi uelut capree et cerui quidam uidentur, qui licet in corpore commorantes, corporis tamen euaserunt incommoda, et spirituali leuitate pondera carnis pene non sentiunt et terrene  molis materiam nesciunt mentis beneficio? Hi sunt qui spiritu ambulantes, ultra non sentiunt desideria carnis: aut si sentiunt, languida certe et quasi palpitantia, ad extremum ducentia halitum. uos, inquit Apostolus his qui huiusmodi sunt, non estis in carne, sed in spiritu . Denique etsi cognouimus Christum secundum carnem, sed iam non nouimus . Iam totus spiritualis factus est, iam se ad solitudines celestes contulit, iam conscendit ad superiora. Ideo dicit Ecclesia: Similis est dilectus meus capree hinnuloque ceruorum super montes Bethel . Ad hos te montes inuitat qui dicit: Si consurrexistis cum Christo , etc. Quasi capream te spiritualem fieri uult Paulus, qui ad illos te celestes montes prouocat, qui singularis  illius hinnuli te uestit imaginem. Sicut, inquit, portauimus imaginem terreni, portemus et imaginem eius qui de celo est . Bonus ceruus et ipse Paulus, qui ait: Nostra conuersatio in celis est . Bonus plane ceruus, quem spiritus Domini uegetat et agit. Spiritus enim Domini subtilis et mobilis. Boni cerui, quos uox Domini preparat, quibus reuelat condensa mysteriorum condensa in quibus benedictus ille latitat hinnulus. Bona certe caprea, que ad omnia, que uel sibi proposita sunt, uel imposita, impigra et indefessa deuotione spiritus dicere potest, Paratum cor meum, Deus, paratum cor meum : que ea que retro sunt obliuiscens, ad anteriora extenditur.

 3. Audisti communia: audi singularia, ut aliquid distinctionis inter hec assignemus animalia, nec confusa et indifferens sit de utrisque disputatio. In ceruis antiquitatem attende uiuendi, et uidendi acumen in capreis. Cerui quadam arte naturali a senio se tueri perhibentur, et uergentem in defectum uitam rediuiua nouitate ab interitu reuocare. Christus singulariter non tam ceruus quam hinnulus dicitur: qui nititur eterna nouitate, nec habet aliquid uetustatis admistum, quod subinde renouatione indigeat. Ille singulariter caprea uidendi priuilegio. Denique nemo nouit Patrem nisi Filius, et cui ipse uoluerit reuelare . Omnia 40 autem nuda et aperta sunt oculis eius. Ergo et hi quoque quasi capree quedam spirituales intelliguntur, qui reuelatos  habent mentis oculos in agnitione Dei: qui spirituales effecti diiudicant omnia et perscrutantur: qui reuelata facie gloriam Domini contemplantur. Cerui uero sunt in eo quod in eamdem imaginem transformantur a claritate in claritatem tanquam a Domini Spiritu: qui ueterem deponentes hominem, nouum induunt eum, qui creatus est in iustitia, et sanctitate ueritatis: qui senescentem deuotionem, et quodam languentem tedio, in nouum denuo feruorem reducunt, et perseuerantie fastidia nesciunt reparatione frequenti. Qui, inquit Isaias, confidunt in Domino, mutabunt fortitudinem: non quidem ut ueterem perdant, sed ut nouam adiiciant. Mutabunt fortitudinem instauratis frequenter incrementis, Mutabunt, inquit, fortitudinem: current, et non laborabunt;  ambulabunt, et non deficient . Mutatio hec profectuum uidetur innouatio iugis sine defectu, sine fatigatione. Bona quidem fortitudo que currens licet cum labore, ad defectum tamen declinare non nouit. Melior plane, que nec laboris sentit molestias; sed oppositarum difficultatum transilit scandala, et uelut in campestri planitie explicitis gressibus utens, iuxta quod scribitur, Cursor leuis explicat uias suas .

4. Hoc est quod in presenti ceruos camporum dicit, quod illis quelibet aspera et ardua quelibet, plana sint et peruia, et inoffensis exposita cursibus quasi planioris equora campi. uox Domini, uox intime inspirationis mentis auribus suauiter illapsa. Illa est utique que ceruos huiuscemodi preparat,  que reuelat condensa. Nam si qua condensa sunt, et crebris scandalorum quasi spinarum aculeis obsita, illis condensa non sunt, quorum Dominus perficit pedes quasi ceruorum: qui nullo iniuriarum obice tardari possunt, magis autem complacent sibi in tribulationibus, et acceptas habere norunt iniurias, aut nec respicere penitus, ex uehementia desiderii ad superiora properantis, et intendentis in anteriora. O misera hec tempora nostra! quomodo ab hac regula in contrarium omnes pene resilimus, etiam que pietatis plena sunt specie, ad iniurias interpretamur? Ubique fere obicem patimur, et impingimus in planis, et lubrica facta sunt in plateis uestigia nostra, sicut dicit Ieremias . Omnia nobis obstrusa querimur, siquidem iter pigrorum quasi  sepes spinarum . Ad querelarum occasiones gratulamur, ad suspiciones parati, ut, quemadmodum scriptum est, terrere nos uideatur sonitus uolantis folii , et animi molestias manibus et uerbis accersire nitamur. Inde est quod spiritualium uirorum nimis crebro inquietamus quietem, interrumpimus otia, et mentis ad superiora intente perturbamus soporem, et a gratissimo sponsi auellimus amplexu.

5. Huiuscemodi ergo molestias, quas uel peruersitas querit, uel infirmitas parit, a dilecta sua sponsus auertit, filias Ierusalem ad spiritualem quamdam alacritatem inuitans. Hoc enim sibi uult quod per capreas et ceruos adiurat, ut spiritualium ad emulationem  prouocentur uirorum, et ab infestatione importuna dilecte quiescant. Adiuro uos ne exsuscitetis dilectam, donec ipsa uelit. Utile uobis est ut dilecta euigilet; sed exspectate donec ipsa uelit. Eius exspectetur arbitrium, ad cuius cura uestri spectat officium. Tunc uolet, cum Spiritus illam uelle docuerit. Unctio Spiritus docebit illam. Adherens enim dilecto, unus cum illo effecta est spiritus. Ideo dicere potest: Spiritus Domini super me, eo quod unxerit me, euangelizare misit me . Ergo euangelizabit uobis, cum acceperit tempus a Spiritu. Interim bibula hauriat quod refundat uberius. Contemplationis gratia compassionem non euacuat, sed informat; et mentis excessus temperantem reddit infirmis. Denique cum dormit Adam, uirilis costa in infirmiorem  mollescit sexum; et propter socialem copulam de latere uiri formata est mulier et imo in sociam mulierem Adam ipse conuertitur, et conformatione quadam transiit in coniugem. Ideo dum euigilat caritatis uocem primam emittit, in compari sua se ipsum agnoscens: Hoc nunc os, inquit, de ossibus meis, et caro de carne mea . An non tibi Paulus uidetur uirilem dignitatem in humiliorem sexum deflectere cum dicit se factum infirmis infirmum?  Quasi spiritualis Adam Eua efficitur, dum subiectis compatitur apostolica firmitas: et sublimitas 41 uirtutis et scientie sobrietate quadam capacitati temperatur infirmorum. Et si mente excedit Deo, sobrius tamen fit aliis . Mentis excessus bonus est sopor:  non superbiam inducens, sed sobrietatem docens. Adiuro uos ne exsuscitetis dilectam, donec ipsa uelit: et si mente interim excedit Deo, iterum tamen sobria fiet. Si modo dormit, euigilabit rursum, et uina que reperit, cum temperamento quodam uobis refundet. Ipsa nouit quando diuidat predam domesticis, et cibaria ancillis. Quomodo non miserebitur filiarum uteri sui, que nec ancillas preterit? Bone tamen filie ancillas se reputant, et naturalem nesciunt libertatem, dum ueritatis spiritu liberatas se esse recensent. uere enim libere sunt, quas liberat ueritas: et ideo aliam libertatem ignorant, que per adoptionem liberatas se gaudent. Denique quanto magis est gratuita adoptio, tanto est abiectio deuotior. Eedem ergo et ancille sunt, et filie; quia ubi  maior est in adoptione dignatio, ibi iustior in subiectione deuotio.

6. Ne suscitetis eam, donec ipsa uelit. Ipsa nouit quando diuidat predam domesticis, et cibaria ancillis. Non est de ista metuendum quod legitur: Filia populi mei crudelis, quasi struthio in deserto . Struthio penne speciem habet, caret tamen effectu uolandi. Nescit per mentis excessum uolare; propterea speciem non uisitat suam. sed derelinquit in terra oua sua. Obliuiscitur quod pes conculcet ea, bestia conterat. Non nouit in contemplationis soporem assurgere struthio. ideo se compassionis affectu non induit. Ad commodum enim spectat filiarum in mentis excessu dormitio matris,  et totum de compendio est quod spiritualis eius somnus protrahitur. Ideo dicit: Adiuro uos ne exsuscitetis dilectam, donec ipsa uelit. Bona adiuratio per quam et matri parcitur, et profectus queritur filiarum. Quanto enim liberius uacat et uidet. tanto uberius adolescentulas reuisit. Quanto sublimius suspenditur, tanto descendit humilius, condescendit utilius. Quid uultis tempora dispensare, que sponsus posuit in uoluntate dilecte? Ne exsuscitetis, inquit, illam, donec ipsa uelit. Tunc uolet cum ab oculis eius euolauerit uisio dilecti. Lubrica est eius presentia, et elabitur subito, Ego, inquit, dilecto, et ad me conuersio eius . Quid tam sanctum tentatis commercium ante tempus diuellere? Beata collatio, sed breuis hora. Sufficiat illi breuitas sua: quid illam  decurtare uultis? Nihil tam exiguo imminuendum est momento. Fruatur interim libere hora fugaci. Exsuscitare eam uultis, et auellere ad uos quam Christus exsuscitat, et in se euigilare facit? Denique etsi dormit ipsa, sed cor eius uigilat in Christo. Petrus et qui cum ipso erant in monte grauati sunt somno, et euigilantes uiderunt maiestatem Iesu. Bene grauati somno, in quibus humanus reprimebatur sensus. Grauabatur et reprimebatur in ipsis quod erat ex ipsis, ut ad ea que mundi sunt ceci et hebetes, tantum ad cognoscenda que Dei sunt, spiritu euigilarent excitati diuino. Euigilantes, inquit, uiderunt maiestatem . Bene ergo uigilat, qui talia uidet, qui uidet gloriam Unigeniti a Patre; qui audit arcana uerba, que non licet homini  loqui. Non licet ei dici in quo Filius Dei nondum resurrexit. uidete, inquit, nemini uisionem dixeritis, donec Filius hominis a mortuis resurgat . Non potest ei dici uisio, in quo nondum Christus resurrexit. Denique simile dictum est Marie: Noli me tangere; nondum enim ascendi ad Patrem . Non licet ei dici, qui non est raptus in paradisum, in locum deliciarum, in locum de quo Petrus dixit: Bonum est nos hic esse . Bene exsuscitatur, qui in hunc cum Paulo rapitur paradisum ; qui ascendit cum Petro in montem, qui uel una cum Christo potest hora uigilare, quem non homo tangit, ut exsuscitet et euigilare faciat Christus. Et Petrum ipse tetigit, ideo  euigilauit et uidit maiestatem eius. Denique et hec ipsa dilecta uide qualis exsurgat de sponsi amplexu. Que est ista, inquit, que ascendit quasi uirgula fumi? 

7. Sed nos iam hic ascendentem reuocemus sermonem; et capitulum hoc alteri seruemus principio, imo illi qui de se ipso dicit: Ego principium, qui et loquor uobis . Qui utinam nobis sit et sermonis principium, et cordis uerbum; ut que locuturi sumus de ipso, prior ipse loquatur in nobis. Loquere, Domine, loquere mihi, et loquere pro me. Increpa pro me filias, non Ierusalem, sed Babylonis: dic 42 ut sedeat et taceat filia Chaldeorum. Deus bone, quante sunt hodie filie Babylonis, que nesciunt cantica Sion. propter quas organa nostra suspendimus!  Quanti sunt filii Edom, qui nos exinaniunt et exhauriunt letitia spirituali! Compescis filias Ierusalem ab infestatione dilecte. Utinam mihi, Domine, a filiabus parcas Babylonis. Dispar enim est, et satis molestior uexatio malignantium, quam amantium. Sed tamen nescio qua nostri temporis huius miseria ipsi amantes facti sunt malignantes. Quanta malignatur hodie amicus in sancto? dixisse debui, Inimicus; sed dixi quod magis dolet. Ipsi amici facti sunt inimici. Amici professione: inimici affectione. Specie amici: sed amicitie uirtutem diffitentes. Amicus Absalon, quia filius; sed quanta malignatus est sceleratus in sancto, filius in patre, Absalon in Dauid? Absalon Pax patris dicitur. Bonum plane nomen: sed ipse nominis huius uirtutem  abnegabat. Affectauit regnum, incestauit cubile. Felix tamen Dauid, cui inter tot filios, nonnisi unus persecutor erupit. Quem mihi dabis hodie inter magistros. cui nonnisi unus Absalon insidietur? An non quasi Absalones sunt quidam, qui, sicut scriptum est, pacem predicant, et mordent dentibus?  Affectant locum patris, fedant cubile, dum prauis susurriis socios corrumpunt: et subuertunt corda innocentium, in quibus patris spiritus suauiter quiescebat. Imitatione Absalon est, qui magistri et locum sibi arrogat, et uite derogat; pacem predicat, et mordet dentibus. Malus est morsus derogatio, malus cibus de quo dicitur: Dulce est enim in ore eius malum, et abscondit illud sub lingua sua . Abscondit donec euomat in tempore uirus  collectum. Quanta malignatur amicus in sancto? Denique que non uidet suspicatur. Posuerunt, inquit, signa sua signa, et non cognouerunt. Ponunt que non inueniunt: ponunt que praue postea exponunt. Signa, inquit, sua. Se ipsos enim in signum ponunt, cum ex sue prauitatis regula alios metiuntur. Signa, inquit: quasi dicat, Tantum signa, et non ueritatem; signa non certitudinis, sed suspicionis. Et non cognouerunt. Non enim cognitione, sed coniectura nituntur. Malignatur inimicus in sancto . In quo sancto? In Sancto sanctorum; in Sancto qui dicit: Qui uos spernit, me spernit . Temerarium est, ut dicit Apostolus, alienum seruum iudicare . Tu ergo quis es qui dominum  tuum iudices? Qui enim potestatem diiudicat, ordinationem Dei diiudicat.

8. Denique conqueritur et dicit: Tulerunt a me homines iudicium meum  . Filii hominum, utquid diligitis uanitatem, et queritis mendacium? uanitatem utique diligitis prelationis, et ideo queritis in prelatis uestris mendacium praue suspicionis. uani enim filii hominum, mendaces in stateris , mendaces in iudiciis. Et utinam pro minimo mihi sit ab humano die iudicari, dum eterni diei exspecto iudicium, Cum, inquit, accepero tempus, ego iustitias iudicabo . Ipse iustus Iudex tempus exspectare se dicit, ut iustitias iudicet: et tu tibi ante tempus assumis iudicium? Pater omne iudicium dedit Filio: et tu tibi quod non accepisti  iudicium assumis, et hoc in patrem? uide ne forte in eum Patrem, a quo omnis paternitas in celis et in terris nominatur. uiperea generatio matrem suam comedit, et dente uenenato doctoris uitam corrodit. Non sunt iste filie Ierusalem, pacis filie, sed Babylonis. Quando increpabis illas, et dices: Filie Babylonis, nolite flere super me, sed super uos ipsas flete? Siquidem improperia eorum qui uices tuas gerunt, in te redundant: nec est murmur eorum contra nos, sed contra Dominum. Parcite ergo a murmuratione, que non prodest uobis et aliis nocet. Tu, Domine, tu potius obstrue os loquentium iniqua, et ne claudas ora te canentium. Sed quid iam  nunc querelis his ulterius immoror? Non id nunc gero propositi, ut nostra defleam, sed ut aliena cantem. Sufficiat paucis nostra deplorasse. Iam a lamentis reuertor ad cantica, illo nobis animum prestante et os et otium, qui cohibet inquietos a sponse somno Christus iehsu, una cum Patre et Spiritu sancto regnans per omnia secula. Amen.



43 SERMO Xu. Que est ista que ascendit per desertum quasi uirgula fumi ex aromatibus? 

1. Que est ista que ascendit per desertum quasi uirgula fumi ex aromatibus? uidete, fratres, sicut et uidetis, quam sit efficax ad incrementa gratiarum tranquillitas mentis; quales metat fructus de interna quiete Christi dilecta. uidete, inquam, qualis  procedat de sponsi amplexu. Qualis ergo progreditur, a me ne quesieritis: sponsi potius super hoc sodales consulite. Quid, si et ipsis quasi noua et insolita de secreto dilecti sinu procedit? Noua plane. Nam ipsa nouitas admirationem inducit. Que est ista que ascendit? Attende profectum. In superioribus custodes interpellat, et de uisione rogat dilecti. Hic ipsis custodibus admiranda prorumpit, et noua sub specie. Quidni noua procedat de complexu dilecti? ipse est enim qui de se dicit: Ecce ego omnia noua facio . Etiam que noua sunt, ipse renouat. Puta caminus est: aurum admoue; si purum est, purgatius reddit, et rutilans metallum recentem de fornace fulgorem educit. An non caminus Christus?  Ignitum, inquit Psalmista, eloquium tuum uehementer . Hoc camino decocta non potest nisi noua, et uelut altera prodire creatura in Christo. Denique et ipsius dum oraret species facta est altera : sed tibi altera, cum oras, eius fit species. Nam in se manens unus, innouat omnia. Altera facta est corporalis Domini species cum oraret, et uoluit per hoc in mente tua orationis commendare uirtutem, quod illa sit que te in intimis alterum faciat, et nouum commutet in hominem et meditatio innouet. Nos, inquit Apostolus, reuelata facie gloriam Domini speculantes, in eamdem imaginem transformamur ; hoc est, in eamdem quam intuemur, transformamur.

2. Forte et sponsa de speculationis arcano eam,  quam intuebatur, sponsi imaginem uestita prodiit. Noua plane. Nam sodalium circa ipsam admiratio nouitatem protestatur, Que est ista que ascendit? ac si dicat, Non est cum illa sicut heri et nudiustertius. Non iam amplius circuit ciuitatem: non discurrit per uicos, per plateas, per uigiles. Non errabunda uagatur, sed itinere directo ascendit. Que est in hac ipsa hec tam subita nouitas? Que est ista que ascendit, et ascendit per desertum? Desertum uere et aridum et sterile reputat seculum omne hoc per quod ascendit. Et quanam ratione nobis factus deserti huius odor, sicut odor agri pleni, et quasi ei benedixerit Dominus? Quantos trahit ad se deserti  huius odor, et tenet ne possint auelli? Odor iste est odor mortis ad mortem. Inanitas est quam putatis ubertatem. Denique terra sitis est, et imago mortis, sicut dicit Ieremias propheta . Terra, inquit, sitis. Cupiditates enim mundanas magis irritat, quam satiat. Infructuosa est ista quam putas plenitudo: et si quid est fructus, id fluxum est, et mutabilitate sua mortis prefert imaginem. Quomodo ubi mortis uides imaginem, odorem uite sentire te reputas? Odorem uite Christi spirat ubertas. Ipse enim est ager uere plenus, ager fertilis, ager cui benedixit Deus Pater. Alium preter istum agrum sponsa nescit, sed desertum reputat, et terram salsuginis.

3. Que est ista que ascendit per desertum? Bonum  erit certe desertum, si non fuerit cor tuum insulcatum inimici uomere: si non fuerit eius irriguum stillicidiis, impinguatum rore; si non que superseminat zizania in te leta luxurient, imo renascantur quidem quasi fecundo solo. Sterile sit cor tuum, ne tale uel germen proferat, uel semen suscipiat. Anima, inquit, mea sicut terra sine aqua tibi . Bonum desertum talis anima; bonum etiam desertum caro integra, caro intacta, caro immundis non exarata concupiscentiis, caro carnalis uoluptatis nesciens semina. Qui enim seminat in carne, de carne metet corruptionem . Bonum denique desertum aluus uirginalis. Talis erat beate illius et specialis uirginitatis uterus, quem nullius impudici motus affectionis immunde temerauit  lesio. Caro ipsius sicut terra deserta, et inuia, et inaquosa, in qua Christus apparuit. Non tamen deserta penitus, que Christum parturiuit: irrigua est, sed fluentis uirtutum. Ideo quasi puteus dicitur aquarum uiuentium, que fluunt impetu de 44 Libano, quod uirginalis munditie candor spirituales refundat gratias. Hortus conclusus uenter eius castimonie uirginalis disciplina, eo quod integritatis sepem carnalis desiderii non dissipauerit ardor: propterea in talibus irriguus aquis fructum dedit in tempore suo. uis audire qualem hec terra deserta fructum dedit? Osee te docet, qui dicit: Adducet Dominus uentum de deserto urentem, et desiccabit uenas mortis . Quis alius mortis desiccauit  uenas, nisi Christus iehsu, quem nobis intemerati uentris desertum refudit? Et bene uentus: quia Spiritus ante faciem nostram Christus Dominus . Denique dictus est secundus Adam in spiritum uiuificantem . Huius flatu apostolice nubes uolant, quas Isaias miratur . Quid mirum si uentus dicitur, quem et nubem legis? Ascendet, inquit, Dominus super nubem leuem . Nec hic leuem quasi uagam et instabilem accipias: sed leuitatis intelligentiam ad spiritualem aptitudinem trahe, quod corpus incorruptibile nullam anime grauitatem attulerit, nec depresserit terrena commoratio sensum multa, imo cuncta cogitantem. An non quasi uenti sancti sunt omnes, qui spirituali leuitate a terrenis elapsi,  conuersationem sibi in celo collocant? Sed ipse speciali ratione uentus, qui reliquorum ambulat super pennas uentorum, et spirituum omnium uirtutes excedit. Iure ergo uentum eum uocat, et uentum urentem, quod eius flatu peccati sint in nobis frigora resoluta, et captiuitas nostra conuersa tanquam torrens in austro. Huius se estu exustos discipuli senserunt, cum dicerent: Nonne cor nostrum ardens erat in nobis dum loqueretur?  Et nescio si uspiam libentius spirat, quam in caste et illese integritatis deserto et inuio. Hec loca libenter perflat, et casti corporis animam caritatis feruore decoquit, et spiritualibus liquefactam desideriis tenues resoluit in uapores, et ueluti fumi uirgulam exsurgere facit.

 4. Que est, inquit, ista que ascendit per desertum quasi uirgula fumi? Et bonum desertum caro casti tatis exhausta et desiccata uirtute, que nullam delectationis immunde nebulam exhalet, nec ignem exstinguat, sed nutriat, quem Domini flatus succendit. Ignis hic aromaticam si inuenerit animam, succendit, et alteram commutat in speciem, et quasi uirgulam fumi exhalat in superiora. Quasi uirgula, inquit, quod per cogitationum disciplinam ab exteriori sit ad interiora constricta, et ab inferiori ad superiora directa; quasi uirgula, quod sese et ad se ipsam colligat, et supra se porrigat. Sed quid sibi uult, quod illam fumi uirgule comparat? An forte per hoc innuere uoluit, quod non sit perpetua ac solida spiritualis huius suauitatis gratia, et mentis ascensus,  sed facile sicut fumus liquescat? Suauis est plane et omnino spiritualis uapor fumi, in quem se aromata concremata relaxant. Sed ego uirgule isti tenere et delicate turbines metuo, ne illam uentorum flabra diuerberent, ne circumferat procella curarum, ne tentationis aura illam dissoluat, et cedat omni uento. Exempla nobis metum suadent. Multos enim uidemus et dolemus tam insperato cessisse, quam subito erupisse. Meditatione subtiles sunt, orationis impensi studio, pingues gratia, deuotione quadam dulci uberes, effusi in lacrymas, cum subito leuis impatientie occasio quelibet spirituales has contristat delicias et exhaurit. An non ergo quasi fumus tam facile euanescens gloria? Iure quasi uirgula  fumi talis ascensio, que uel propria mutabilitate deficit, uel accidenti molestie cedit. Ego tamen non audeo super Sponse persona fumum pro defectu interpretari. At si tu contentiose resistis, èum tibi do defectum accipere, quem tibi Psalmista commendat: Defecerunt oculi mei in eloquium tuum. Defecit in salutare tuum anima mea .

5. Utinam hoc, Domine, defectu attenuentur oculi mei et deficiant. Utinam hoc defectu deficiat anima mea, deficiat et liquefiat, et eloquio tuo calefacta, eloquio uehementer ignito, ab omni crasso intellectu in tenuiorem spiritualis habitudinis auram laxetur. Utinam si quid fuerit in me corpulente [al. torpulente] intelligentie, et hebetis desiderii, in subtilioris  gratie usum deficiat, et attenuatione quadam, et acumine spirituali a crassitudine sua uertatur in uirgulam fumi. In talem utinam deficiat fumum anime mee uirtus: et non deficiat sicut fumus, ne dicat, Defecerunt sicut 45 fumus dies mei . Aliud est omnino ita deficere sicut fumus, ut omnino non sis: aliud ita deficere, ut sicut fumus attenuatus animo, et spiritualis sis. Bene defecerat Psalmista, cum diceret: Concupiscit et deficit anima mea in atria Domini . Quonam enim modo non deficit, quem Christus inflammat? Ignis ipse est, sicut scribitur, et ignis consumens . Qui, inquit, approximat ad me, approximat ad ignem. Quis mihi dabit, ut hunc possim ignem ligare in sinu meo, ut inflammet cor  meum, renes commutet, et ad nichilum me redigat? Iure quasi uirgula fumi ascendit, que de calore processit cubiculi, de uerbi igniti complexu. Suaues tua flamma, Christe, uapores euomere solet, et odoris aromatici fumum producit. Quasi uirgula, inquit, fumi ex aromatibus. Et fumum lego, qui de Leuiatan ore procedit . Et item fumum de puteo abyssi prodeuntem : sed non ibi uirgulam, non aromata lego. Nihil ibi directum, nichil dulce; sed horror summus, et ordo nullus. Fumus erroris est, qui de puteo procedit abyssi. De hoc fumo impii dixisse leguntur: Fumus afflatus est naribus nostris, et sermo scintille ad commouendum cor nostrum . Meis utinam, Iesu bone, naribus fumus affletur, quem tuus ignis agit: et de  camino tuo sermo scintille ad commouendum, imo et ad commutandum cor meum. Ignis tuus ignis consumens est: uitia si inuenit consumit, et confessionis fumum emittit. Sed non iste fumus ex aromatibus. Qui tangit, inquit, montes, et fumigant . Bonus ignis qui tumores extenuat animorum, et attactu suo elationes terrenas per emissos penitentie fumos euanescere facit. Sed alterius odoris et gratie fumus est, quem aromata uirtutum cremata refundunt. Ignis iste, ignis quem Dominus misit in terram, et uoluit uehementer accendi , non tantum uitia consumit, sed uirtutes ipsas in suauioris gratie affectum commutat. Aromata cum integra sunt, olent suauiter; sed hoc igne liquefacta alium longe spirant odorem.

 6. Huius odoris fragrantiam sentientes in sponsa sponsi sodales mirantur et dicunt: Que est ista, que ascendit per desertum quasi uirgula fumi ex aromatibus myrrhe et thuris, et uniuersi pulueris pigmentarii? Habes in myrrha continentie uirtutem: in thure, orationis studium, in puluere pigmentario, inter uirtutum copias cordis contriti humilitatem. Et bona myrrha, que carnalem petulantiam reprimit, et fluxos motus lasciuire non sinit, et carnem non esse carnalem compellere nititur. Sed continentie nostre myrrha corpulenta uidetur, et minus castigata, et quasi uicina carni, nisi fuerit hoc igne celesti, hoc amoris diuini feruore liquefacta. Bona quidem continentie myrrha, que pergentem ad illicita  cohibet appetitum: sed alterius est suauitatis et gratie, quando caritatis ardore liquescens crassum omnem et carnalem nescit affectum. Quid uero thus? Nonne ipsum est odoris exigui, dum integritas illi et corpulentia sua manet? Cum uero flammis subactum effluere ceperit, in odoriferos totum fumos exspirat. Simili ratione nonne tibi uidetur crassa et pigra oratio, et corporea quadam tarditate segnis, igniti et intimi eloquii si non fuerit uirtute succensa? Utique in thure ego accipio orationis materiam, et in fumo gratiam. Dirigatur, inquit, oratio mea sicut incensum in conspectu tuo . Nescit itinere directo ad Deum ire oratio que succensa non fuerit. Oratio que frigido fuerit de corde expressa, subito relabitur: nec  potest esse perpetua, que non est prompta. uim patitur, et non est sui iuris. Sed nec sui iuris est plane succensa oratio. Illa contra conatum reprimitur; ista supra conatum abripitur. Illa conatur, et recidit; ista preter conatum ascendit. Illa uiolenter dirigitur; ista uoluntarie fertur. Illa uix exhibetur; ista nec cohibetur. Illa laboriosa; ista libera. Illa tristis; ista leta. Illa bona; sed ista optima. Denique est oratio temperate media inter frigidam et feruidam, illam excedens, sed non accedens ad istam. Et, ut sic dicam, prima coacta est; secunda, directa; tertia, abrepta. Prima, ut sic dicam, sitiens; secunda, sobria; tertia ebria est. Ista enim est, que mente excedit Deo: ideo ascendit quasi uirgula fumi ex aromatibus myrrhe et thuris et uniuersi,  inquit, pulueris pigmentarii.

7. Mire in puluere pigmentario humilitatis expressit uirtutem, quod ea de magnis meritis nil magnum sentire nouerit, non altum sapere: sed humili estimatione reliquarum 46 attenuet merita uirtutum, et earum soliditatem quasi ad quamdam pulueris exiguitatem deducat. Et bene post orationis commendationem sub figura pulueris pigmentarii de humilitate subiunxit. Oratio enim humiliantis se, nubes penetrat : imo sine humilitatis gratia oratio quantumlibet acuta, hebes tamen est; et tristem refundit odorem elate myrrha castitatis, neque fluxos carnalium bene restringit motus cogitationum continentie myrrha, que animum in superbie fumum lasciuire permittit.  Contritione multa pigmenta rediguntur in puluerem. Et bona contritio, quoniam cor contritum et humiliatum Deus non despicit . Bona plane contritio, que nichil relinquit indiscussum, nichil tumidum, nichil non humiliatum, nec in uirtutibus ipsis: iustitias ipsas diiudicat, et arguit non modo de peccato, sed de iustitia, et de iudicio. An non quasi comminuitur quod redarguitur? an non quasi humiliatur iustitia que diiudicatur? In ueritate, inquit, tua humiliasti me . Non omnium est hoc dicere. Infirmiores in uanitate sua humiliantur; perfectiores, in ueritate Dei. Non potest uanitas ueritatem diiudicare, sed ueritas uanitatem, et ueritas ueritatem. Spiritus enim diiudicat  omnia. Quod humano solidum et integrum uidebatur iudicio, cum uenerit spiritus ueritatis, euacuat et comminuit illud. In spiritu enim uehementi conteruntur uirtutum pigmenta in puluerem, et iustitia iudicatur. In turbine, inquit Iob, conteret me: in turbine spiritus sui, spiritus uehementis, in turbine spiritum meum abripientis. In hoc turbine conteret me, et multiplicabit, inquit, uulnera mea . Integra mihi uidebatur, antequam ueniret spiritus uehemens, iustitia mea: sed ipse diiudicat, ipse conterit, ipse uulnerat, et multipliciter confringit bonorum presumptionem meritorum, sauciam et languidam humanam docet esse uirtutem.

8. Utinam mihi hoc modo conteri obueniat, redigi  in puluerem omnium bonorum affectuum, piarum meditationum. Utinam, Iesu bone, turbo spiritus tui talem anime mee puluerem afflet de plateis celestis Ierusalem, ut in hoc puluere calefiam, in puluere sedeam, in puluere dormiam, sed puluere pigmentario. Beatus qui in hoc puluere moratur; cui suaues, et spiritualiter pulueree cogitationes undique allabuntur. Expergiscimini, inquit, et laudate, qui habitatis in puluere . Denique et sponsa de felici expergefacta somno, quasi uirgula fumi exsurgit ex aromatibus uniuersi pulueris pigmentarii. Uniuersi, inquit. Et ueritas ipsa bonorum uniuersitatem operum ad quemdam te docet puluerem et uelut sterilitatem deducere. Cum omnia feceritis, inquit, dicite: Serui inutiles sumus; que debuimus  facere fecimus . Felix qui tantum et talem sibi colligit puluerem, ut que iubentur faciat omnia, et reputet quasi nulla: qui uniuersa bona que colligit, per humilitatem illa conterit. Paulus ad Corinthios operum suorum aromata multa enumerat: In itineribus, inquit, sepe; periculis fluminum, periculis latronum, periculis ex genere, periculis ex Gentibus, periculis in mari, periculis in ciuitate, periculis in solitudine, periculis in falsis fratribus. Quid deinceps? Quotidiana eius sollicitudo omnium Ecclesiarum. Quis, inquit, infirmatur et ego non infirmor? quis scandalizatur et ego non uror?  An non uelut quemdam bonorum operum puluerem tibi collegisse uidetur  Apostolus hec et huiusmodi plura percurrens? uis adhuc sublimiores aliquas uirtutum eius species audire? ueni cum illo ad uisiones et reuelationes Dei, ad raptum in paradisum, in tertium celum, ad beatam illam ignorantiam nescientis utrum in corpore an extra corpus extasis illa facta fuerit, non iam puluis, sed fumus. Sed ne tamen fumo huic spiritualis contemplationis se iactantie fumus immisceat, audi quid sequitur. Ne magnitudo reuelationum extollat me, datus est mihi stimulus carnis mee . Paulus stimulatur ne extollatur: et quomodo qui hec audis, refugis stimulari? quomodo te ipsum inter ubertatem donorum aut conterere desinis, aut conteri non sinis? Molestus stimulus, sed tamen uexatio prestat humilitatem profectui.  Molestus stimulus carnis, sed non caritatis. Et passio amara, et discussio seuera: utraque uirtutes humiliat.

9. Sed omnia dulcius et efficacius prodeunt de camino quodam succensi amoris. Flamma hec non modo uirtutes 47 humiliat. sed etiam immutat, et in nouam conuertit speciem, et de spiritualibus spiritualiores facit. Continentie myrrha, orationis thus, et in puluere pigmentario, omnium humilis conscientia uirtutum, omnia magis serenum producunt uultum et gratam speciem, cum de hac prodeunt officina. Bona enim contritio, sed concrematio melior. Suauis puluis pigmentarius, sed fumus excellit. Nescio enim quid magis suaue et spirituale magis in fumo quam in puluere significatur. Ideo quodam  igniti uerbi beneficio inter sponsi flagrans amplexus, de puluere pigmentario in fumi tenuitatem liquescit: de humiliatarum puluere uirtutum in fumum glorie. Qualis est, putas, peruentio; cum tam delicatus sit ascensus! Quo tendit que talis ascendit? Quantus deliciarum est locus, in quem ascensiones istas disponit? Lectulus forte dilecti est. Nam ad illum precipue sponsa debet aspirare. Ita plane est. Ideo sequitur: En lectulum Salomonis sexaginta ambiunt ex fortissimis Isrel. Et pulcher ordo, ut de lectulo ad lectulum ueniat: de lectulo suo, de cubiculo matris sue, ad sui lectulum Salomonis. Nec minus congrua uarietas quod deliciis istis immiscet fortia, et lectulum suum Salomon tam munita custodia  uallat. Sed uerbi proruentis iam reducamus habenas, nouo capitulo nouum dedicaturi sermonem, prestante Domino nostro Iesu Christo, qui uiuit et regnat in secula seculorum. Amen.



SERMO XuI. Lectulum Salomonis sexaginta ambiunt ex fortissimis Isrel. 

1. O quam delicata sponsa ascendit, quam pene sine mole corporis, et quam penitus sine corruptione carnis! Quenam erit corpulentia, ubi fumo confertur? que corruptela, cum illum non caro fluxa, sed aromata cremata exhalent? Delicate ascendit, et digna lectulo Salomonis. Esther et lotam, et unctam lego, ut regios unguenti suauitate mulceret amplexus . Hec uero iam unguentis non  utitur in sponsi gratiam, sed liquefacta effecta est odore ipso unguenti. Sed non omnes uerbum hoc capiunt, non omnes his possunt deliciis perfrui. Si omnes fruerentur, omnes fraudarentur: et in hoc est et pulchra uarietas, et pia caritas, quia alius est qui fruitur, alius qui tuetur. In hoc aliorum et tuta, et leta sunt otia, quod aliorum sunt munita custodia. Ideo lectulum Salomonis sexaginta ambiunt ex fortissimis Isrel. Non uult Salomon noster lectuli sui turbari delicias, dulces attenuari affectus, ne attentari quidem: pacata diligit qui pacificus dicitur. Quis noster Salomon, nisi iehsu Christus? Ipse est pax nostra, ipse qui fecit utraque unum . Ipse pacificauit sanguine suo non modo que in terris, sed que in celis sunt . Disciplina  pacis nostre super eum . Disciplinam debite nobis pene sustinuit, ut nobis iustitie pacem refunderet. Ipse punitus, tu repropitiatus: et ut punitus, sed pena tua pacem tibi parturire non potuit. Hostia immunda contaminatos mundare non poterat, non modo alios, sed ne se ipsam quidem. Disciplina ergo super nos, sed non erat illa nobis ad pacem disciplina. Erat in nos mortalitatis et afflictionis illata sententia; sed non erat iniustitia reuocata. Tu quidem iudiciaria sententia ligatus, sed tuus non erat solutus reatus: et pena erat, et pax non erat. O misera et grauis disciplina super filios Adam! conteris et non protegis; punis et non purgas; consumis, et non concilias; consumis, sed carnis substantiam, non culpam. Quid tibi et paci?  Quando pacem conferes, cui est cum peccato commercium? quando conferes gratiam, que non aufers culpam? Iustitia enim et pax osculate sunt . Disciplina pacis nostre super eum, qui nobis attulit fructus pacatos iustitie. Dictus est ille solus Salomon noster uerus pacificus, quod in diebus eius orta nobis sit iustitia, et abundantia pacis . Abundans uere pax, que non modo preterita suffecerit repropitiare delicta, sed omne etiam abundet in seculum. Abundat enim donec auferatur labor mutabilitatis nostre, labor mortalitatis nostre, alternantium labor defectuum. uere abundans pax, que non est data ad mensuram meriti. Non enim meritum inuenit, sed contulit. Quomodo non abundans pax, que et remisit 48 offensam,  et priorem cumulauit gratiam? Erat homini primo in paradiso pax, ut non posset inuitus abduci: sed non erat uirtus, per quam postea posset, cum uellet, reduci. Erat gratia, ut posset non exire; sed non erat ut posset, cum uellet, redire. Modo pax uberior in gratia Christi, que post iteratos excessus ultro offertur, et penitentes non repudiat, sed reuocat. Bene pax abundans, que nulla potest exhauriri iniuria, paratior ad ueniam quam ad uindictam. Pax hec a remissione peccatorum incipiens, usque ad diuine participium abundauit nature. Qui enim adheret Deo, unus spiritus est .

2. uides quanta repropitiationis abundantia, ut non iam pax cum Deo, sed magis unitas cum eo dici  possit. O beatum confinium, ubi sublatus est inimicit arum paries medius! Beatum quidem confinium, sed nondum tutum. Adhuc hostis noster hos tentat peruadere terminos, fines conuellere. Est nobis in Christo pax cum Deo Patre, sed nondum pax ab hoste communi. Abundabit autem pax hec, donec destruatur nouissimus inimicus, mors. Interim etsi non est pax ab ipso, protectio tamen est contra ipsum. Erit ipse pax nostra, cum Assyrius uenerit in terram nostram, et calcauerit in finibus nostris. Proximos sibi potest Assyrius fines infestare spirituales, ulteriores non potest: calcare potest, sed stare non potest in finibus nostris. Erit enim Christus pax, cum calcauerit in finibus nostris Assyrius. Habemus confinium et confinium: confinium cum  Deo, et confinium cum mundo; confinium cum spiritu, et confinium cum carne. Et si quibusdam dictum est, uos non estis in carne, sed in spiritu ; confines tamen sunt carni uel propter substantie naturam, uel propter carnis curam. Hostis ergo carne nostra quasi castro utens, regiones spiritus de uicino infestat, et de contermino presidio insidias machinatur. Sed erit iste, id est Christus, pax, cum Assyrius calcauerit fines nostros. Ille Salomon noster, pacificus noster; qui prestat nobis pacem super pacem; pacem cum Patre, pacem ab hoste; ipse ponet fines nostros pacem . O confinium et confinium, quantum discrepatis ab inuicem! quantis tu abundas gaudiis, et quantis tu es uicinum et obnoxium scandalis! O finis et finis!  tu quam lete teneris, et tu quam laboriose regeris! Utrobique Christus limes est medius: isthinc separans, illinc federans: isthinc inchoans, illinc consummans. Sapientia enim attingit ab hoc fine fortiter usque ad finem illum, disponens in illo fine cuncta suauiter . Finis ille lectulus est. Ideo de muliere forti dicitur: Procul et de ultiniis finibus pretium eius . Pretium eius est; propter quod ipse se impendit, quod ipse se estimat, quo eius expletur auiditas. Quid id aliud est, nisi sponsi amplexus et lectulus? Ultimus finis est, ultra quem se non potest auiditas extendere, nec facultas comprehendere sufficit. Finis est, ubi ipse a te deficis, ubi exhauriris, ubi alius esse incipis, totus in Christo, et solus in te Christus. O uera pax,  et plena pax, quando de regno Dei tollentur scandala; quando non erit timor in finibus nostris; quando non erit finis et finis, sed unus tantum finis, et supradictus finis. Finis Deo federans, et conformans tantum: finis lectuli gaudiis fruens, non gladiis agens.

3. Nunc uero ut quieta sint quantulacunque sunt lectuli gaudia, necessaria quidem est custodia fortis. Ideo lectulum Salomonis sexaginta ambiunt ex fortissimis Isrel. Et in Euangelio habet: Cum fortis armatus custodit atrium suum, in pace sunt ea que possidet . Uberior hic commemoratur custodia, quia uberior est gratia lectuli quam atrii; et sponse sollicitudo maior quam possessionis. Et  ad portam paradisi angelicam custodiam cum gladio flammeo positam lego . An non quidam paradisus lectulus Salomonis? Lectulus, inquit, noster floridus . Denique ipse flos campi, ipse lignum uite. Bene paradisus deliciarum lectulus talis. uides quomodo ample delicie arcta cinguntur custodia? Lectulum enim Salomonis ambiunt sexaginta fortes ex fortissimis Isrel. Non multum nunc de numeri huius disputo ratione: illos tamen uidetur signare, qui prerogant et iustitia operis, et notitia legis. De fortibus Isrel sunt, qui fide fortes sunt, qui stant in fide, et uiriliter agunt; qui omnia possunt, sed in eo qui eos confortat Christus. Male 49 fortis est, qui aduersus scientiam Dei se extollit; qui aduersus illam inflexibilis et rigidus  est: cui fortitudo lapidum fortitudo eius, et cor eius eneum; ut nec uexatio det intellectum auditui eius: quales denique sunt quibus Paulus ait, An emulamur Dominum? Nun quid fortiores illo sumus?  Non est de fortibus Isrel, qui cum uulneratur non dolet; cum uerberatur non sentit, stupidus manens ad omnes stimulos ancipitis gladii uerbi penetrabilis, et gloriatur si contra sapientie stimulos calcitret. Non talis Maria, cuius animam, ac si mollem materiam, gladius pertransiuit. Me utinam facile obtineat uerbum ualidum; in me operetur eius efficacia, et animam meam hic penetret gladius, ut et ipsa quasi in gladium conuertatur contra spirituales pugnatura nequitias.

4. Quid mittis manum ad fortia, qui ex fortissimis  non es? Custodiam utquid suscipis, qui desidiam non excutis? Quid lectulum ambis, qui gladium non habes; aut si gladium habes uerbi, habes illum in uagina [al. pagina], non habes in lingua? Non tenes manibus lingue, uerbi Dei uersatilem gladium. uolubilis est sermo, spiritus flammeus est: sed nescio quomodo contra naturam suam pigrescit in manu tua: restringitur et hebetatur, qui acutior est et penetrabilior omni gladio ancipiti. Non est uelox uerbum in ore tuo; non currit uelociter; non est uersatile in manu tua pro uarietate negotii, quod tamen ad omnes spiritualis certaminis usus abundat. Quid tibi usurpas officium, cuius usum non habes? Omnes tenentes gladios, et ad bella doctissimi . Sine causa gladium portas tu, qui bellandi sufficienter non habes peritiam: aut si doctus es belligerare, magis te exerces ad negotia seculi, quam ad negotia Christi; forensi iure plus uteris quam ecclesiastico, plus seculari quam spirituali certamine calles. Paratum uult uirum ecclesiasticum Princeps Ecclesie, paratum eum uult ad reddendam rationem de ea, que est in nobis, fide et spe . Et quoniam pacto piger et imperitus ad ista gloriaris, si prompte respondeas de iure publico? Decentius multo in ore clerici, in ore monachi sacra quam secularis littera sonat. Quid in Ierusalem uis loqui lingua egyptia? Non sic Isaias. Erunt, inquit, quinque ciuitates in terra Aegypti loquentes lingua Chanaan : scilicet quia penitus hebrea  non poterant, ea loquerentur que est uicina hebree; quia lingua sancta non poterant, uel ea loquerentur que sancte affinis est. Quid uis media ex parte loqui azotice, qui iudaice debes? Sic enim habes in Esdra . Loquere linguis non hominum, sed Angelorum. Angelus enim Dei es, qui sacri profiteris uerbi ministerium. Labia enim sacerdotis custodiunt scientiam, et legem requirent ex ore eius, quia angelus Domini exercituum est .

5. Euangelice ex toto loquere, qui uir euangelicus es. Sermo ergo tuus legem redoleat, Prophetas, Apostolos; eorum uerbis linguam tuam exacue, mutua ex eis arma potentia Deo, ad debellandas munitiones, ad redigendum omnem intellectum  extollentem se aduersus scientiam Dei . uersatilis sit in manu tua gladius spiritus, ut ad omne quod tibi emergit negotium famuletur; nec te destituat sermonis sacri facultas, cum temporalis et subita deposcit occasio. In labiis tibi sit, non in foliis uerbum ualidum et efficax: Labia enim, non folia, sacerdotis custodiunt scientiam. Gladius uerbi tibi sit a latere, non in latebris: proximus tibi sit. Accingere eo super femur tuum, ut potens sis et promptus, et exhortari in doctrina sana, et contradicentes redarguere. Non tibi sit ensis sub femore, et uerbi sacri studium carnis prudentie non supponas. Uniuscuiusque ensis super femur suum . Alii datur sermo scientie, alii sermo sapientie, et unicuique doctori sua  datur a Spiritu gratia . Uniuscuiusque ensis super femur suum: ut ubi est tentationis occasio, ibi maior uerbi preoccupatio fiat, commonitio crebrior. Uniuscuiusque ensis super femur suum: ut se ipso primo corripiat, se ipsum custodiat, se ipsum diiudicet. Docet te Paulus quasi super femur tuum ensem habere: Considera, inquit, te ipsum, ne et tu tenteris. Ensis cuiusque super femur suum, propter timores nocturnos, propter lapsus subitos, preoccupatos casus. Quasi timorem nocturnum Apostolus innuit dicens: Si preoccupatus fuerit homo in aliquo delicto . Nocturnum est enim quod improuisum est, quod subitum: nocturnum 50 etiam quod insidiosum est. Ideo  dicit: Ut non circumueniamur a satana. Non enim ignoramus insidias eius . Idem Paulus alibi timebat a timore nocturno. Timeo, inquit, ne, sicut serpens seduxit Euam, ita corrumpantur sensus uestri a simplicitate, que est in Christo . Bona simplicitas, ubi Christo adherens unus est cum illo spiritus. Simplicitas est ubi unitas est: simplicitas est, si iam non ipse uiuis, sed uiuit in te Christus; si te deuoret sapientia Dei, si te spiritualis absorbeat letitia, et intimis recondatur uisceribus. Et ubi est tanta simplicitas nisi in lectulo?

6. Uniuscuiusque ensis super femur suum. Super femur, non propter femur, sed propter timores nocturnos: forte quia non est illis colluctatio aduersus  carnem et sanguinem, qui signatur in femore, sed aduersus mundi rectores, tenebrarum harum . Ideo propter timores nocturnos, contra spirituales nequitias. Quanto feliciorem sortita est luctam, que Salomonis contineris in lectulo? non contra carnales nequitias, nec contra spirituales quidem, sed cum spirituali letitia, cum Salomone, qui pacifici nomine prerogat. Ideo pacifica colluctatio cum ipso. Et pacifici nomen, et sapientie personam Salomon gerit. Ama, inquit, sapientiam et amplexabitur te. Amplexus, colluctationis quamdam speciem prefert. Amplexare, ut amplexetur te. Glorificaberis ab ea, cum illam fueris amplexatus, sicut dicit in Prouerbiis . Amplectere uerbum, utere eo sicut in lectulo, non sicut in bello.  In lectulo locus est non ensibus, sed amplexibus strictis. Noli fortis esse, ne tibi foris esse contingat. Intus utere uerbo, non quasi gladio, sed quasi sponso, ut uerbo ipse oblucteris. Oblucteris ueritate ipsa, non contra errores oblucteris et uitia; aliis hoc munus et officium relinque. Quid tibi cum conflictu, cui totum de affectu constare debet? Que sponsa est, non disputantis et confligentis sectatur negotium, sed otium amplexantis. Alii lectulum ambiant, tu cupitis amplexibus fruere.

7. Quid tamen est quod de ipso lectuli nobis apparatu nil dicit? quod eius uel in modico depromit delicias? Forte uerbum hoc uerbum ineffabile est, et quod non licet homini Ioqui. Qui experitur, intelligit:  et tantisper dum experitur, ne memoria quidem preteritas integre recenset delicias. Quod potuit Scriptura expressit. Lectulum dixit, et lectulum Salomonis. Satis dictum est, sed sapienti. Et thronum lego Salomonis , et ferculum : sed utrumque ambitioso exstructum apparatu, et sicut regias decet delicias. Numquid ergo lectulum intelligemus neglectum? Absit: sed sufficiebat scribenti, ut lectulum diceret, qui sponse loquebatur. Illa enim nichil in lectulo diliget nisi quod lectulus est, et quod in eo copia sit suum amplectendi Salomonem. Magnum et multiplex mysterium reperies in lectulis per omnem Scripturarum textum, sed non est comparatio ad lectulum Salomonis. Est lectulus, quem sibi Iob  sternit in tenebris ; et est lectulus, quem Dauid rigat in lacrymis : est lectulus, in quo languens decumbit ; et est lectulus, in quo defunctus resurgit . Talis Elisei, talis lectulus Elie. Uterque defunctum hospite mulieris filium in lectulo suscitauit . Ille expandit se super mortuum, iste incuruauit. Unus in utroque Christus. Ille exinaniuit se, ut formam serui susciperet, et eternitatis sue longitudinem intra temporalis breuitatem nature contraxit. Ipse expandit se, cum Spiritum sanctum abunde in nobis infudit. Sinus ille matris defunctum premere poterat, non uiuificare. Littera enim occidit, spiritus  autem uiuificat. Sed uerus Elias illum in cenaculum tulit, ad spiritualem prouexit intellectum. Frigidus erat littere sinus, nec poterat eius intelligentia uitalem spirare calorem. Bonus Elie lectulus, qui defuncto uite calorem infudit. Iustus ex fide uiuit . Ideo tribus metitur uicibus, ut Trinitas cognitionem conferat, et diuidat mensuram fidei. Plangit lex littere sensum exstinctum, sensum carnalem: sed Christus hunc sensum tulit, spiritualem restituit. Nouum et uitalem intellectum reddidit littere, quem suum uere agnoscat ipse Elias, qui restituit omnia, et noua facit: et Paulus legi se mortuum dicit, ut uiuat in Christo . Bonum est, ut et tu moriaris non modo ueteri legi, sed et ueteri homini, ut suo te uiuificet in lecto,  qui peccata nostra tulit in corpore suo, ut peccatis mortui, iustitie uiuamus . Tu enim quod seminas, non uiuificatur, nisi prius moriatur. In hoc resuscitato intelligimur 51 omnes, et ideo communis resurrectio hec. Sed priuata quedam in lectulo Salomonis gratia, et solius sponse prerogatiue seruata.

8. Etiam nunc si quis matris nostre , uidue apud quam utcumque sustentaris, Iesu bone, si quis filius eius moritur, tu resuscita. Mortuus est qui uel tedii, uel desperationis mole obruitur, in quo nichil et uiuide deuotionis, feruidi spiritus: qui etsi legis precepta non deserat, et intra Regule gremium se concludat, frigido tamen et moribundo languet affectu, in opere sancto suaue  nil sentiens. Totius illum Ordinis tristis exanimat facies. Molli et femineo matris est sinu fouendus, ut non exasperatus abundantiore tristitia absorbeatur. Non expedit ei extra materni sinus ambitum reperiri, ne forte non tollat illum uerus Elias in cubiculum suum. Quos resuscitat Christus, mulierum ubique fletibus donat. Sic uidue filium , sic sanctarum fratrem mulierum , sic parentum precibus suscitauit puellam . Tolle, bone Iesu, et hunc mortuum nostrum de matris gremio. Regularis hec et exterior obseruantia neminem ad perfectum adducit. Introduc illum ad molliorem lectum melioris spei, per quam approximet Deo. Experiatur quod exspectat, quoniam bonus Dominus exspectantibus se, anime  querenti illum . Unius hore experientia, multorum temporum labores exhilarat. Tunc redditur matri quem illa prius amiserat, dum non teneret eius affectum, sed mortuam deuotionem defleret. Nouus redit ad nos, postquam tu illum te ipso uestisti. Ideo te super ipsum expandis, ut quod est in eo fedum, operias; quod nudum, uestias. Bonum huius lectuli usus, qui breui hora in tempora sequentia uitalem alacritatem transfundit. Maior in Salomonis lectulo gratia, in quo sponsa matrem carnalem derelinquens, perpetuo iure dilecto adheret, et unus cum illo efficitur spiritus.

9. Bonus ergo lectulus, in quo nullus languor est nisi forte languor amoris: qui non uersatur in infirmitate,  sed in iucunditate. Bonus lectulus, qui non rigatur lacrymis, qui non in tenebris sternitur, qui nichil habet in se triste, nichil tenebrosum, sed totum lux et letitia est: qui non indiget sterni tapetibus de Aegypto, quibus in Prouerbiis mulier heretica lectulum sternit . Nihil enim in se habet lectulus Salomonis alieni ornatus; nichil picti, nichil mundani; sed totum sancta uoluptas et solida ueritas. Magnum et uarium sacramentum in sanctorum lectulis; sed sponse lectulus huic ualet comparari. In lectulo suo quem querit dilectum non inuenit; ideo surgit et circuit donec ad istum pertingat. Festina, filia, sacrata uirgo, festina istam ingredi requiem. Noli strictas in circuitu enses uereri. Enses isti, enses uerbi super femur, et propter timores nocturnos,  uel carnis configunt lasciuiam, uel timidi cordis abscidunt ignauiam. Hoc quidem in aliis: te uero suauius uulnerant, ut caritate transfixa nocturnum ignores timorem, nec quidquam habeas frigidi timoris admixtum; sed tota transeas in affectum igniti amoris, que in solum amoris es usum dicata, et in caritatis lacum ascensura stratum dilecti, lectum Salomonis ueri Iesu Christi, qui uiuit et regnat per omnia secula seculorum. Amen.



SERMO XuII. Ferculum sibi fecit Salomon de lignis Libani. 

1. Audistis, sacre uirgines, sponse Christi, audistis hesterno sermone de lectulo uestri Salomonis:  ulterius hodierno pergitis querere de ferculi sacramento. Omnes uultis huius Cantici sermones ad amoris usum deflectere, et ad uestras interpretari delicias. uobis solis hec putatis esse conscripta carmina? Nullus sapit uobis sermo, qui non amatoriis uernet affectibus et dulcem caritatis odorem aspiret. Habetis ergo et hic aliquid quod amatorium sonat blandimentum: de ferculo uobis alludit sermo diuinus. Nullam uobis residere patitur dilectus excusandi materiam. Grata quidem sunt promissa lectuli gaudia, sed poterat aliqua in uobis adhuc suspicio de perueniendi difficultate submurmurare. Ideo uobis sermo sacri uehiculi, quo estis ad lectulum portande, pulchra uarietate describit 52 ornatum. Etiam in itinere sponsus uobis procurat ipse  delicias. Ferculum hoc quidem gratum est materia, sed auctore est gratius. Ipse enim Salomon ferculi huius est auctor et artifex. Ferculum enim sibi fecit rex Salomon de lignis Libani, columnas fecit argenteas, reclinatorium aureum. Audi, filia, quam glorioso apparatu portaris ad lectum. Non sinit te sponsus sine reclinatorio, et illo aureo, fortasse ex illo auro de quo legis: Caput eius aurum optimum . Multus reclinatorii usus est, sed inferior quam lectuli. In reclinatorio habet spes fessa iucundum sustentamentum, oblectamentum in lectulo. Hic sponse uotum fouetur, ibi uotis fruitur. Quantus te, putas exspectat apparatus, que tali deduceris ornatu? Quid ego nunc sermone frequenti  cuncta exaggerem, ligna cedrina, ligna Libani, columnas argenteas? Ipso auditu se nobis ista commendant, et corporalis pulchritudo in figuram adducta spiritualem, quemdam et intelligibilem conatur indicare decorem, et sancte anime designare uehiculum. Hec enim corporalia intelligi, lectionis circumstantia non sinit. Quid enim aurum materiale caritate consterneretur? Sed omnia spiritualia sunt, quia spiritualis est amor, cui tam ambitiosus ferculi blanditur apparatus

2. Possem hec et similia de ferculo hoc ad nostrum deriuare sensum. Sufficiat ista breuiter disputasse, ad uestram uel satiandam, uel prouocandam auiditatem. Quid? uobis solis uultis hec cantica seruire? Sinite adolescentule pascantur: sinite ad suam  commoditatem, ut uel pauca inflectant capitula. Sapientibus et insipientibus debitor est Christus. Nihil uobis imminuitur, si aliis pro suo sensu abundet. Estote contente lectulo: inferioribus uel ferculi permittite usum inseruire. Illius gratia parcior, huius popularior. In illo includitur, in isto ingreditur Christus. uobis se uberius et quadam specialitate indulget: sed tamen alias non obliuiscitur, que uestram nondum ualent ad mensuram pertingere. Potestis et uos ferculi participare sacramento et uice perfungi, si Sponsum quem inclusum tenetis, ad nos quasi reportetis, si deferatis pacem, si annuntietis bona, si gaudia foris predicetis que intus uidetis. Quidni ferculum erant, de quibus in Ecclesia canitur: »Portantes pacem et illuminantes patriam?  Sed nemo uel predicationis officium assumat, nemo sibi sumat honorem nisi uocatus a Deo . Quid te ipsum super candelabrum ponis, qui te ipsum non accendis? Ille te ponat in sublimi, qui lucernam te fecit. Per illum ascende, qui te accendit. Denique nemo se ipsum ferculum facit, sed ipse Salomon fecit sibi ferculum de lignis Libani. Est et ferculum, si quis non solum in ore, sed et in corpore suo Christum portet. Glorificate et portate Christum in corpore uestro, dicit Paulus . Portari uult a uobis Christum, sed gloriose, non cum tedio, non cum murmure, non cum indignatione et fluctuante proposito; denique portari, non trahi. Trahenti enim onerosus est Christus, onerosa castitas, onerosa humiliatio, obedientia  grauis, pauperies sordet: deformiter portas qui sic conuersaris. Fascis quidam grandis tibi uidetur fides, et pietas ponderosa. Non potes dicere: Fasciculus myrrhe dilectus meus mihi . Quid? Fenum tibi uidetur fides tua, sub cuius onere sic strides, sic gemis, sic murmuras, quomodo plaustrum stridet onustum feno. Non est fenum Christus, sed flos est, sed fructus est, sed lignum uite, lignum quod dat fructum in tempore suo: et tu non uis exspectare? Beati qui uescuntur tempore suo . Denique patientia necessaria est, ut reportetis promissiones . Portate ergo patienter onera, imo onera pietatis. Pietas enim et ipsa partem iam habet repromissionis, sicut scriptum  est? 

3. Ergo portate imaginem eius qui de celis est, et gloriose portate. Onus enim eius leue. Estote non ignominiosum offendiculum, sed gloriosum uehiculum, quale fecit sibi rex Salomon. Miro autem modo ita uirtutum distinguit uarietatem, ut primo loco elationis uanitatem excludat. Quid enim habes quod non accepisti? Si autem accepisti, quid gloriaris quasi non acceperis?  Si ferculum es, non tu te, sed ipse te fecit. Ferculum enim sibi fecit rex Salomon de lignis Libani. Et ligna ipsa quis fecit? nonne ipse? Ipse plantauit cedros Libani. Quod si tu cedrus es alta Libani, noli tamen altum sapere, sed time, ne forte inde euellaris 53 propter elationem, ubi plantatus es per electionem. Non enim  tu te, sed ipse elegit te in opus ministerii: ipse ministerii officium, ipse ministrandi confert gratiam, id est facultatem et dignitatem. Agnosce a quo plantatus es, et non tibi ueniat radix superbie, ut non moueat te manus tentatoris. Non ascendat, ut succidat te securis inimici, cuius ne nouacula quidem super caput sanctorum ascendit. Ferculum Dei ille sibi preripere gestit, et in usus suos de Libano ligna succidere. Denique apud Ezechielem gloriatur et dicit: In cathedra Dei sedi . uide ergo ne per elationem de cathedra iustitie efficiaris cathedra pestilentie et ferculum scandali, et per te uel exempla, uel sermo malus ad multorum perniciem ut cancer serpat. Esto ferculum Dei, ut eius in te imaginem portes, et odorem notitie sue  per te manifestet, Tale Paulus ferculum erat, de quo Dominus ipse profitetur: uas electionis est mihi iste, ut portet nomen meum . Ipse qui elegit, ipse ferculum fecit.

4. Ferculum sibi fecit rex Salomon de lignis Libani. Ligna hec ligna cedrina sunt, et natura sui et nomine loci nescio quid magnum commendant. Libanus candorem sonat, cuius ligna nulli obnoxia sunt corruptioni: et sicut substantie sue non admittunt putredinem, ita suauissimum spirant odorem. Bene Libanus Paulus, qui seruiebat Deo, ut ipse dicit, in conscientia pura . Quid enim pura candidius conscientia? quid imputribilius illo, quem nulla creatura separare potuit a caritate Dei?  Momentanee uirtutes, et que ad horam subsistunt, mihi non uidentur tam ligna quam olera, que cito decidunt. At in Paulo quedam erat indefesse caritatis imputribilitas. Ideo bonum certamen certauit, cursum consummauit, de cetero exspectans coronam iustitie , coronam de manipulis, cuius iam quasi de uicino attraxit odorem. Denique et ipse bonum exhalauit odorem, odorem uite ad uitam, odorem notitie Dei . Bonus odor fama bona: bonus etiam odor conscientia bona. Illa aliis benet olet, ista sibi. Hec enim gloria sanctorum, testimonium conscientie . Future enim beatitudinis fructus iam nobis in bonitate uite ceperunt olere. Et bene imputribilitati bonus odor adiungitur: nam e contrario putredo  fetorem emittit. Qui enim seminat in carne, de carne metet corruptionem, de corruptione tristem odorem, sicut de integritate suauem.

5. Et bene de integritate inducta est mentio, quod uirginalis candor expressus uideatur Libani lignis. Nam et bonum uirginalis continentia uaporat odorem, et eius est perpetuus usus. Siue enim coniugii seruitus euacuabitur, siue desolatio uiduarum cessabit, uirginalis uero integritatis libertas et gratia non excidet unquam: quia qui non nubunt, nec nubuntur, iam sunt quasi Angeli in celo . Denique et Libano in Scripturis legitur comparata uirginitas, Ego, inquit, quasi Libanus non incisus euaporaui, et sicut balsamum non mixtum odor meus . Merito Libanus uenter immaculatus,  uenter impollutus, uenter intactus, uenter non incisus. Non incisus est, cuius manet integritas, cuius non sunt resignata claustra pudoris. Propter munditiam Libanus: propter integritatem non incisus. Merito non incisa, que non est diuisa. uis audire incisam? Mulier nupta cogitat que mundi sunt, quomodo placeat uiro, et diuisa est: utique in Deum et uirum diuisa; et forte non equaliter diuisa, sed in uirum propensior. Mulier autem innupta et uirgo non cogitat nisi que Domini sunt, quomodo placeat Deo . Quasi Libanus non incisus euaporaui habitationem meam. Matris Domini specialiter hec uerba uidentur. Illa uere Libanus, et Libanus non incisus. Illa uobis euaporauit, sacre uirgines, habitationem suam, habitationem  celestem, habitationem angelicam, quando uirginalis conuersationis exempla in uos transfudit, et perpetui pudoris inspirauit amorem: et satis expressit habitationis sue gratiam, quam euaporare se dicit. Quid enim habitatione uirginea uapori similius? Nihil habet hec conuersatio carneum, nichil mundanum, sed totum celeste. Supermundanum totum, spirituale totum; et ideo simile uapori: sed quali uapori? Et tanquam balsamum, inquit, non mixtum odor meus. Tanquam balsamum non mixtum, tanquam balsamum non corruptum, tanquam balsamum non adulteratum. Est mixtura, que balsamum simulat et mentitur: et est mixtura, que etsi non habet balsami similitudinem, bonum tamen 54 contristat odorem. Est ergo, ut sic dicam,  balsamum uerum et solum; et est balsamum etsi uerum, non solum: et est balsamum, nec uerum nec solum. Primum in perfectis est: hoc ultimum, in deceptis: medium, in illis qui etsi nulla illuduntur fallacia, aliqua tamen uirtutis gratia destituuntur. Merito itaque illa que sola gratia plena erat, quasi balsamum non mixtum odorem suum dicit.

6. Quod si tu uirginitatem oles, si orationum instantiam, si ieiuniorum abstinentiam, bene oles, et balsamum oles. Si uero impatientie adhuc morbo laboras, si uaniloquium, si leuitas consiliorum, si ardor explende proprie uoluntatis, si tristitia, si tedium, si horum aliquod unum in te nominatur, mixtus est iam odor tuus, et non purum balsamum  spiras. Modica enim stilla admixtionis peregrine totam balsami massam contristat. Bene quidem cum illo agitur, qui si quid triste fortuito et uelut subito redolet, statim abolet. Nam in multis offendimus omnes, dicit apostolus . Ex subito quidem lapsu, sed statim correcto, nullus est odor estimandus; magis uero ex eo in quo quis est sedulus uitio. Periculosa et pessima mixtura est, quando uitium quodlibet uirtutis mentitur speciem; et angelus satane in angelum lucis se transfigurat , et quasi balsamum facit uenenum spirare. Unguentarius est Satanas, nolite ab illo oleum emere. Non enim tam confector est quam corruptor unguenti. Denique sicut scriptum est, Feruescere facit quasi ollam mare, et ponit sicut cum unguenta ebulliunt  . Mors in hac olla. Ollam hanc succensam uidit Ieremias, et faciem eius a facie aquilonis . Qualis unguentorum artifex, qui de mortis olla uite uapores exire simulat? qualis artifex, qui olle succense faciem quasi ab austro feruere facit, per quam potius ab aquilone mala exardescunt in terra? Aut filius prophete est, aut certe propheta, qui mortem in olla deprehendit, et uapores eius ab aquilone uenire. Sulphurei sunt uapores, quos olla carnis tue succensa euomit: et tu in his balsami tibi uideris odorem sentire? Si per te nescis balsamum merum a mixto discernere, ueni ad Prophetas, ueni ad filios Prophetarum Apostolos, qui te mixturarum differentias doceant, qua in olla mors sit. Talis Paulus, qui dicere ausus est: Non  ignoramus astutias eius . Si non sufficit manus tua, ut purum habeas balsamum, sancti te doceant quomodo misceas. Attulit Nicodemus mixturam myrrhe et ales quasi libras centum , et Marie emerunt unguenta . Sed Maria Domini mater unguenta non tam comparat, quam spirat; que unctum oleo letitie ipsum parturiuit Christum. Tanquam balsamum, inquit, non mixtum odor meus.

7. Si mixture rationem ignoras, ueni ad doctores Ecclesie, ad eos qui columne quedam sunt et firmamentum ueritatis, et columne argentee in Domini ferculo, et sacri dispensatores eloquii: ab his disce quomodo cogites que Domini sunt, et quomodo sollicita sis pro Christo ut sibi placeas. Tunc  et tu columnas habebis in te argenteas, si utriusque testamenti fueris suffulta scientia. Ideo et hic post Libani ligna, columnas subtexit argenteas sermo diuinus, ut habeas mysterium fidei in conscientia pura. Mysterium fidei, quam sacrum tibi prescribit eloquium, eloquium argenteum est: ut euangelicis et apostolicis subnixa preceptis, illa mediteris, illa conserues et conferas in corde tuo; nec patiaris inerti situ coherere et obliterari, et obliuionis erugine denigrari diuini uerbi argentum.

8. Sed non possumus nunc in sermonem hodiernum has inserere columnas. Hunc enim tractatum Libani preoccupauerunt ligna, et in eorum odore longius quam putabam noster sermo excurrit, suauitate illectus materie. Tibi, Domine, hunc commendo  Libanum, Libanum egregium, hunc chorum uirgineum, sacrarum cetum feminarum. Tu custodi ut non succidatur, ut non incidatur, sed sua illi seruetur integritas, seruetur castitatis candor, quia Libanus candorem sonat: seruetur puritas mentis, ut sancte sint et corpore et spiritu. Custodi Libanum hunc, cuius ligna in ferculi tui dedicasti materiam. Procul ab illo sit prophetica comminatio: Aperi, Libane, portas tuas, comedat ignis cedros tuas . Porte iste claudantur aliis, soli aperiantur tibi. Tu illi clauis sis et claustrum, tu signa et resigna, ut nec signaculum nec clauem preter te recipiat, Christe Iesu, qui Deus es benedictus in secula seculorum. Amen.



55 SERMO XuIII Ferculum sibi fecit rex Salomon de lignis Libani. 


1. Lignis Libani incorruptio carnis, et munditie uobis est candor expressus. Bona quidem est castitas: sed quod non est ex fide, peccatum est . Fide, dicit Scriptura, purificans corda eorum . Non enim sola carnis continentia castitas censetur: cordis multo magis est estimanda puritate. Iam uos, inquit iehsu, mundi estis propter sermonem quem locutus sum uobis . Bonus fidei sermo qui mundat: et ideo in hoc ferculi cultu post ligna Libani columnas producit argenteas, et uirginalis mentem munditie ad sacri  prouocat meditationem eloquii, eloquii casti, eloquii quod argento examinato confertur . Bone sunt in pectore uirginum erecte columne, si sacre fuerint Scripture suffulte et cognitione fideli, et recogitatione frequenti. Bonus Libanus es, si mundum cor habes, mundum a cogitatione feda, et a cogitatione infideli. Magna feditas spiritus, fidei corruptela. Quod si sana fuerit in te firma forma fidei, iam unam habes columnam. Noli tamen esse hac contenta, adiunge et alteram: meditare in lege Domini die ac nocte. Infidelitatem et fornicationem puta, si mens tua uel modicum a fidei recogitatione declinet. Bone columne sunt diuine notitia et memoria legis: recta credulitas et recordatio fidei. Columna es, si fueris in fide firma: argentea, si diuini  fueris usu instructa sermonis. Rectum est, inquit, uerbum Domini et omnia opera eius in fide . Bone columne fides et uerbum fidei. uerbum hoc prope sit in cordo tuo; nam in ore prope est: prope sit et perpetuo ibi sit. Ex abundantia cordis oris sermo erumpat. Septies in die, inquit propheta, laudem dixi tibi . uos, sacre uirgines, dicite semper. Septies quidem dicite laudem propter horas solemnes: semper autem cantantes et psallentes in cordibus uestris.

2. Argentee sint lingue uestre. Argentee sunt, si de sacra Christum pagina sonant. Non mittatur massa plumbea in os uestrum. Plumbeum os est, quod nil subtile loquitur, nil acutum, nil de supernis; sed totum remissum est, totum hebes, totum  de imis, fortasse et de iniquis. Nam iniquitas sedet in talento plumbi . Homo ille euangelicus peregre proficiscens, non talia seruis suis talenta distribuit . Nolite de talibus negotiari talentis, in thesauris uestris huiusmodi non inueniantur. Paulo dicenti intendite: Omnis sermo malus ex ore uestro non procedat, sed qui bonus est ad edificationem fidei . Ad edificationem, inquit, non ad euersionem fidei. Ferreum os est quod fidem euertit, quod sanctam subruit conuersationem, quod instrumentum est belli, seminarium litis, quod murmur et amaritudinem sonat. Bestia talis in Daniele describitur, dentes et ungues ferreos habens, commandens et comminuens  omnia . Nulla inter ouiculas, imo inter amicas Domini bestia talis reperiatur. In hoc grege uirgineo nulla uirulenta, nulla uiolenta sit: nullus in hoc paradiso serpentis sibilus sonet. uirgineum os uirulenta uerba non decent. Quid? prauis polluta uerbis osculum in sponsi labia porriges? Candor ipse lucis eterne, et nil inquinatum attingit illum. Memento os tuum celestibus osculis et oraculis consecratum. Sacrilegium puta, si quid non dulce, non diuinum, non de sancta pagina sonet. Buccinate, inquit, in neomenia tuba, in insigni die solemnitatis uestre . Omnis dies uobis solemnis debet esse; semper neomenia, semper sabbatum. Ideo os uestrum quasi tuba sit ductilis, tuba argentea: tuba que non lites, sed letitiam sonet,  sed solemnitatem, sed cantica spiritualia.

3. Nescio quomodo de columnis argenteis ad tubas nostra deflexit oratio: nisi quod optima columna est in domo Domini, qui tale os portat. Bona columna est in quo fessi sustentantur. Habes in Isaia: Dominus dedit mihi linguam eruditam, ut sciam eum qui lapsus est sustentare uerbo . Erudita plane lingua Christi Iesu, annuntiantis pacem, predicantis bonum. Lingua placabilis lignum uite , columna et firmamentum ueritatis. Et tu uirgo in hoc sponsi imaginem porta, ut habeas linguam eruditam, linguam placabilem; non erroneam, non uagam, non labilem ad otiosa, sed que loquatur iudicium; que uerbum solatii proferat, que columna quedam sit et firmamentum ad edificationem  56 fidei, uel tue, uel aliene. Prope sit uerbum fidei in ore tuo, et in cordo tuo . uis columnam audire argenteam? Lex, inquit, Dei eius in corde ipsius: ecce argentum. Et non supplantabuntur gressus eius : ecce columna. Iure columna, que subuerti non potest. uerbo Domini celi firmati sunt, inquit Psalmista . Hoc uerbo confirmetur cor uirginis; ut celum sit, ut sedes Dei, ut reclinatorium possit aureum fieri. In argento, fidei rationem et scientiam accipite: in auro, intelligentie et ueritatis fulgorem. Reclinatorium hoc aureum super huiusmodi columnas imponitur. Nisi enim credideritis, non intelligetis . Fidei eruditio ad intelligentie puritatem  gradum prestat. Fundamento huic contemplationis innititur gratia. Dum in sermone Dei meditaris fideliter, et per patientiam et consolationem Scripture ad spem te supernam erigis, columnam te exhibes. Reclinatorium aureum tunc exsurgis, cum nuda tibi sine sermonis inuolucro raptim incipit coruscare ueritas.

4. Sed iam perfectius ordinem intuere, et prouectum quemdam de Libani lignis ad columnas argenteas, et aureum reclinatorium. In Libano cordis munditia; in argento diuine legis notitia; in auro siue sermonis ministerio mysteria sacra manifeste resplendent. In primo mentis oculum purgas: in secundo prospicis: perspicis autem in tertio. uel si mauis ita dici, mundaris, meditaris, specularis. Confessio,  inquit, et pulchritudo in conspectu eius . In Libano pulchritudo, in argento confessio, in auro diuine conspectus presentie tibi commendatur. Quam magna est confessionis et pulchritudinis huius gratia, que in conspectu tante maiestatis admittitur! uis alibi in Psalmo hanc distinctionem audire? Cor, inquit, mundum crea in me, Deus, et spiritum rectum innoua in uisceribus meis. Ne proiicias me a facie tua? . uides quomodo abyssus abyssum inuocat; quomodo diuersa Scripture capitula sibi concinunt. Primum ad Libani candorem refer. Beati enim mundo corde, quoniam ipsi Deum uidebunt . Secundum ad argenti columnas. Rectum est enim uerbum Domini. Tertium ad aureum reclinatorium, ubi Domini  facies sine uelamento sincere uidetur: et in auro rutilat maiestas regia; hoc est, purgatum, instructum, et, ut sic dicam, prestrictum spiritum sibi postulat dari. In Libano purgatur, in argento instruitur, in auro prestringitur. Prestringitur enim uere in contemplando quelibet purgate mentis acies: et coruscationes intime lucis ad modicum sustinet. Hos profectuum gradus relege tu, que speculationis aspiras ad gratiam. Nihil in te fedum, nichil infidele resideat, ut nuda tibi possit fulgurare ueritas. Primo emundare, secundo exercitare, tertio intuere. Emundare a lege carnali, exercitare in lege fidei, intuere et perspice in lege perfecte libertatis, in lege spirituali. Ubi enim spiritus Domini, ibi libertas . In lege que littere uelamine caret, in qua  nec errori, nec ignorantie, nec enigmati locus est. Error ubi est, seducit. Ignorantia ubi est, non ducit. Aenigma ubi est, etsi ducit, non tamen perducit. Quis ibi erret? Reclinatorium enim est, et quies, et uotorum finis. Quis ignoret? Aurum enim est, et rutilat ad lucem. Quod ibi enigma? uotorum finis, et serena ueritas, enigmatum figuras non recipit. Ibi nichil falsum, nichil occultatum, nichil figuratum: aurum est, et fulget; reclinatorium est, et fouet; dulcis fomes, sed hora fugax. Et fulgor iste fulguri comparatur. In momento fit, in ictu oculi, in nouissima tuba. Nouissima tuba est, quando non iam in pagina, sed in ipsa presentia innotescit; quando quis efficitur docibilis Dei; quando post Apostolorum  et Prophetarum sermones nouissime in se ipso Dei Filius Patris uerbum loquitur. Tuba hec nescit incertum sonum dare; non sonat nisi ad solemnitatem, nisi in neomenia, et noue lucis exordio.

5. Buccina nobis tu, bone Iesu, in neomenia tuba, in insigni die solemnitatis nostre. uere insignis dies, ubi diuina maiestas se manifestat: nichil insignius, sed nil succinctius. Diem dixi: hora est. Hora uere insignis, et uere solemnis. Eructa tu nobis, Iesu bone, eterni illius diei horas aliquas. Diem illum statim efficies, cui tue lucis uerbum eructas, qui dies es eternus. Fulgura nobis coruscationes tales. Fulgur efficitur, cui tu fulguras. Similem tibi reddis, si quem irradias, Similes, inquit, ei erimus cum apparuerit . Montes quos tali radio  tangis, non fumigant, 57 sed fulgurant. Aurei fiunt, tuum quibus aurum refulget. Caput tuum aurum optimum reclinatorium aureum non inuenit, sed reddit ubi se reclinat. Iam non est illud de Euangelio dicere: Filius hominis non habet ubi caput reclinet . uidesne, Domine Iesu, quot hic habes reclinatoria? Nunquam se maiestatis tue caput libentius reclinat, quam in uirginitatis aureo sinu. Respice uirginea pectora hec, pectora uacantia tibi: in his frequenter reclinas, et recumbis, et cubas in meridie, et aureo claritatis quodam sereno. Non hic uulpes foueas habent, nec nidificant uolucres celi. Solidius est reclinatorium hoc, quam ut hic subdola ualeat uulpes infodere. Nullus dolositati relinquitur heretice locus, ubi serena fulgurat ueritas.  Sublimius est quam ut huc aut subdola uulpis, aut superba uolucris accedere queat. Abscondita sunt hec a sapientibus et prudentibus, et reuelata sunt paruulis, qui humilem sectantur ascensum, ascensum purpureum, et passionis Christi uestigiis insistunt. uere purpureus ascensus, quem Christi signauit cruor, et passionis eius colorauit fides.

6. Sed illud attendendum, quomodo, imo quam congruo modo sibi concinunt columne argentee et ascensus purpureus. In illis sapis fideliter: in isto sentis humiliter. In illis meditatio, in isto imitatio. Non enim in sermone tantum est regnum Dei, sed in uirtute. Quid tu istic dices, qui humiliationem seruitutem putas? Seruilis non est, quam regalis  nobilitat purpura. Ornamentum est etenim purpura regium. Hos si tu uel dedignaris uel horres gradus, respice quod purpurei sunt. Humilitas suscepta pro Christo regiam prefert dignitatem. Tu uero, sponsa Christi, candido preme pede gradus purpureos. Nobilis est semita quam dilectus tuus prior incessit. Quam pulchri sunt etenim gradus purpurei, quos pede sacro Christus prior signauit pedibus illis, quibus nullus puluis adhesit, pedibus niueis, quos cruoris sui signauit uestigio? Hec tu ardenter uestigia relege: aufer calceamentum carneum de pedibus tuis. Sanctus enim ascensus est, quem tibi disponis. Nudo et expedito insiste uestigio gradibus istis. Purpuram hanc non conchylii, sed Christi sanguis intinxit. Hic tu pedem libenter pone, ut pes tuus intingatur  in sanguine Christi. Non ueniat tibi pes superbie, si humilem secteris ascensum, qui Sponsi tui cruore sacro signatur. Huic tu non modo pedem, sed etiam manum et caput intinge, ut tota purpurea, tota regalis et passione Christi tota nobilitata ascendas. Nam si compateris. conregnas. Noli te seculi nobilitate claram reputare. uilior eris si respexeris ad illam, si natales tuos Sponso imputes, si te pro seculi fastu preferas aliis, aut aliquid habere priuilegii putes. Contra humilitatem propositi de prosapia carnis euacuaris a gloria Christi, si alia re nobilitari presumas. Hec tibi purpura sufficiat ad fastum, sufficiat ad ascensum, sufficiat ad gloriam, ut non glorieris nisi in cruce Domini tui Iesu Christi. Ascensus te purpureus reclinatorium perducet  ad aureum: quoniam humilibus et quietis contemplationis debetur gratia, a sapientibus autem et prudentibus absconditur, reuelanda paruulis. Purpura hec magnum quoddam est pignus amoris, quem tibi dilectus exhibuit. uere magnum pignus amoris mortis passio. Maiorem hac dilectionem nemo habet, ut animam suam ponat quis pro amicis suis . Tale prestitit, tale pignus repostulat passio tua, humiliatio tua. Quid pro te pertulit, memoria tibi reducat, et quantum adamauit, pro qua se tantum humiliauit. Ama ergo tu illum qui prius et plus dilexit. Non exigunt hec tempora ut sanguinem effundas. Effunde animam tuam; effunde sicut aquam cor tuum. Nam etsi tradideris corpus tuum ita ut ardeat, caritatem non habeas,  quid tibi proderit?  Denique et ultimo loco quasi finalis omnium clausula gratiarum ponitur caritas; et media, uelut ornamento quodam, caritate constrata dicuntur propter filias Ierusalem.



SERMO XIX. Media caritate constrauit propter filias Ierusalem. 

1. Nouum aliquid uultis audire; sed ego nouum quid non habeo, nisi ut uos innouet amor. Mandatum 58 hoc nouum do uobis: nichil uobis notius, et nichil est nouius. Non estis in isto rudes et inexercitate negotio. uestrum hoc proprium officium est. In amoris enim precipue munus estis dedicate. Denique et propter uos fercula Salomonis media  caritate constrata dicuntur. Media, inquit, caritate constrauit propter filias Ierusalem. Quodam quasi priuilegio hic sermo uobis delegauit usum amoris. Aemulamini, filie Ierusalem, carismata meliora, magis autem ut ametis. Amor omni supereminet gratie: et in huiusmodi descriptione ferculi, caritas reliquarum quasi ornamentum et clausula superponitur gratiarum. Plures in hoc ferculo enumerantur gratie, sed caritate cumulantur omnes. Charitas cumulus est, caritas fundamentum. In caritate, inquit, radicati et fundati . Illa in primis, illa in ultimis, illa in intimis: illa inchoat, illa consummat, illa communicat carismatibus ceteris: ideo in medio collocatur quasi  ornamentum quoddam commune, et totius clausula ferculi. Et color purpureus, et auri fulgor obscurior esset, si non caritate uestiretur. Quanta eius est gratia, que ipsum contemplationis aurum exornat? Ipsa media est et reliquarum quasi medulla gratiarum. Nulla tamen est intima uirtus, nulla sic animos penetrat et perfundit, et arcanos cordis implet recessus. Ipsis animi medullis amor imbibitur, et secretis influit uenis. Media, inquit, caritate. Bene media, que sic intima est. Plenitudo legis est caritas. Ideo lex uacuatur, si fuerit destituta caritate. uitalis quedam uena legis est et reliquarum caritas uirtutum. Cetere quasi in partem se contrahunt: illa omni communis est gradui. Siue mense excedas, siue sobrius fias; ubique caritatis et necessarius  et iucundus est usus. Reliquarum officia uariantur gratiarum, et uicibus alternantur: caritatis continuantur iura quodam iugi tenore. Siue mente excedamus, Deo; siue sobrii simus, urget nos caritas Christi . uos uere, sicut arbitror, urget caritas Christi. In quid uos urget? In se ipsam. Aliorum alia sunt officia, uestrum speciale munus est amor. Improbus sui prouocator est amor et dulcem agit in patientes tyrannidem. Amor se ipsum in prouectus semper urget uberiores.

2. Aemulamini, filie Ierusalem, carismata meliora, magis autem ut ametis. Aemulatio uos hec semper amplius urgeat. Mandatum hoc uobis semper sit nouum. Et nouum est, nisi in uestro dulcis  iehsu ueterauerit affectu. Utinam semper in uobis ille recens sit, nec mora temporis aliquid imminuat gratie. Utique recens in uobis uester iehsu est. Ipse semper recens, sed non Deus alienus. uere recens, in quem semper anxio inhiatis amore. Denique id solum habetis in uotis, ut uobis semper amplius placeat. Quantum placet, qui satis placere non potest? Nulla magis uos ratione placere potestis, quam si uobis placeat ipse. Animum uult, aliud non querit. Solus sufficit, si tamen totus impenditur. Satis est pro uiribus tuis, sed parum est pro eius meritis Si te tibi conferas, et tua metiaris ex regula, sufficit: sed si de te, nil tibi relinquitur. Si autem ex ipsius te regula metiaris, et uelut in libra colloces, quid tu momenti aduersus illum tenebis?  Si infra uires tuas amor se cohibet et contrahit, iniquus est: et si iuxta uires tuas, exiguus. Quid ergo? supra uires casso te extendes conatu? Quidni? amor non capit de impossibilitate remedium. Nulla satis magna sunt amori officia, ubi tamen ipse non intepuit amor. Quomodo erit in suo parcus, qui in alieno fidelis existit? Quomodo erit in officiis propensus, in se ipso parcus? Amor se ipso nichil impendit libentius, nichil uberius potest. Que maior ubertas quam ubi nichil decerpitur? Amor exestuat, se ipsum non capit, superfluit sibi, immensitatem emulatur, dum metam nescit affectui ponere. Oleum est quod stare nescit, nisi cum uasculum desit , nisi quod nec tunc  nouit compesci. Musti prefert amor insigne, quod natiuitatis sue feruore quodam et uelut etatis lasciuia excrescit et superfluit, capi nesciens. et nouo semper exferuescit et fermentatur affectu. Amor infirmitatem non causatur, sed magis accusat. Amori nichil satis est, nichil minus se ipso. Amor se ipso satiari non potest, et tamen nisi se ipso pasci non potest: ipse sibi dulce satis est pabulum. Amor nil magis uult quam amare. Quam dabit homo commutationem pro amore? quam dabit, uel quam accipiet? Nihil gratius amore impenditur, nil dulcius sentitur. 59 Amor et dulciter optat, et dulciter utitur; dulciter deliciatur, et dulcitur dolet. uere dulcis amor, et solus dulcis amor; et omnis dulcis amor, sed non est amor ad amorem Christi.  Super omnem enim pulchritudinem pulchritudo eius. Super omnem pulchritudinem, inquit, dilexi sapientiam . Quomodo non decorus, qui candor est lucis eterne. Frater mi Ionatha, quam amabilis es et decorus ualde?  uolebam Iesum dicere, sed de consuetudine Ionathe produxi uocabulum: et tamen gratus error, qui gratiam expressit. Error in nomine, sed in re nominis huius est seruata proprietas. Ionathas columbe est Donum, illum significans qui spiritualis gratie est plenus, puerum qui datus est nobis: siue Ionatham, siue Iesum dicam, Iesum intelligo. Quam amabilis es, frater mi Ionatha, et decorus ualde! Presumptionem putatis quod fratrem eum dico? uerba hec non meam temeritatem, sed eius  caritatem sonant. Presumptio fuerit, si non ipse hunc mihi indulserit ausum. Denique et ipse cognationis huius et assumpsit habitum, et exhibuit affectum; et iuxta Apostolum, Non confunditur nos fratres uocare . Si non confunditur, cur non et tu ipse confidenter dicas, Frater mi Ionatha: aut si domestico magis uis uti uocabulo, Frater mi Iesu, amabilis es et decorus ualde; amabilis es super amorem mulierum? Anxio et uehementi affectu uestra, sancte mulieres, in Christum inardescunt uota: sed ipse multo magis est amabilis, quam amatur a uobis.

3. Aemulamini ergo carismata meliora, magis autem ut ametis. Enumerat ligna Libani, columnas argenteas, reclinatorium aureum, ascensum purpureum,  ad ultimum caritate cumulans omnia. Quidni? Adhuc, inquit Paulus, excellentiorem uobis uiam demonstro. Bone sunt etenim columne argentee, et sacri magna quidem est eloquii gratia. Sed si linguis hominum loquar et Angelorum, caritatem autem non habeam, factus sum ut cymbalum tinniens, uocis inanem dans sonitum sine sensu caritatis. Reclinatorii aurei ingens est gloria, per quod tibi mysteriorum arcana signantur. Sed quid? Si nouerim mysteria omnia et omnem scientiam, caritatem autem non habuero, nichil sum. Per gradus ascendis purpureos, et passionis Christi te gaudes habere insignia? Sed si tradidero corpus meum ita ut ardeam, caritatem autem non habuero, nichil mihi  prodest, inquit Apostolus. Charitas non inflatur, non est ambitiosa, non querit que sua sunt : medio gaudet, et quasi in communi sua bona prostituit. Media enim caritate constrauit. Non inflatur, inquit, non est ambitiosa. Non enim caritatis bonum singulare: aut si habet, amat; aut si non habet, optat. Non uult aliis precellere, sed nec ipsum magis habere bonum. Multi meritorum suorum infirma cognoscunt. Ideoque de se magnum nil sentientes, non inflantur isti, sed forte ambiunt. Unde inflentur, non habent: sed inflate satis optant ut habeant. Priuatam et hi amant excellentiam, dum aut concupiscunt ut sit, aut contabescunt quod esse non possit. Charitas uero cum inuidia contabescente iter non habet, non querit quod  suum est: et quomodo poterit quod est alienum decerpere?

4. Quid tu inuidia alienum uis corrumpere bonum? Numquid tibi adiicies quod ab alieno decerpis? Ita forsitan; sed si corporalis aliquid pecunie subtrahas. Non ergo in claustralibus rapacitatis huius uitium uereor: est subtilius quoddam rapacitatis inuide genus. Quid enim rapacitatem non putas, si pecunie parcis, famam decerpis? Non concupiscis possessionem, et laceras opinionem. Quid tibi emolumenti aliena diminutio confert? aliena si corrodis bona, quid tibi inde accrescit? Euidenti forsitan ueritate aliene uirtutis conteruntur in ore tuo dentes, quos ad derogandum paraueras. Non audes corrodere, non tamen potes collaudare.  Iam alienum bonum uerbo non carpis; numquid ideo non rapis? Quomodo non rapacitas, ubi euidens bonum debito defraudas testimonio, et ueram alterius gloriam etsi mendacio non corrumpis, silentio tamen supprimis? uis audire in sola etiam estimatione rapacitatem esse? Non rapinam, inquit Apostolus, arbitratus est esse se equalem Deo . In inuidam animam non potest intrare estimatio bona de bonis alienis. Non uult enim intelligere quod alius bene agat: etsi palam non audet, penes se tamen uel dissimulat, uel attenuat alterius merita. Utquid istud, 60 nisi quod liuor, dum priuatam semper excellentiam cogitat, alienam obscurat? Charitas autem non cogitat malum,  non gaudet super iniquitate; et, ut sic dicam, super inequalitate: congaudet autem ueritati . Priuatum non cogitat; medio quodam et communi letatur: que sua sunt non querit, sed que Christi Iesu. Eius in omnibus gloriam, uel amat, uel optat. Communis est Christus; mediator enim est : et ideo eius non sunt que media non sunt, sed in partem se restringunt. Quid tu liuore Christum uis in partem contrahere? Auaram uis esse gratiam Spiritus, cuius circa te solum optas beneficia restringi? Sine ut excrescat et exuberet, et effundat se super omnem carnem Spiritus Domini, et repleat orbem terrarum. Noli communem omnibus beneficentiam intra cordis tui angustias incarcerare. Diues est enim in omnes : et tu minuere tentas affluentiam gratie, et immensitatem redigere ad minutias? Aemuli cordis auaras dedignatur Christus angustias. Nescit emulatione tua eius bonitas detineri. Proflua est: non tibi soli, sed uicinis etiam se uasis eius oleum infundit. Fac ut illa mutuo tua sint. Erunt autem, si communi fueris bono letatus: alioquin et anime tue oleum euacuas, et illis nichilominus tamen infunditur mediator Christus; et ideo que sua sunt media uult esse. In hoc, inquit, cognoscent omnes, quia mei estis discipuli, si dilectionem habueritis ad inuicem .

5. uides quomodo caritas speciale quoddam est insigne discipulatus Christi, et doctrine eius singulare indicium? Ideo hic in ultimo loco quasi ornatus  quidam aliarum inducitur gratiarum. Media, inquit, caritate constrauit. O quam molle est stratum caritatis. Proximi caritas liuore, caritas Domini timore caret. Nihil habet penale caritas, timor penam habet: ideo non est in caritate timor, sed perfecta caritas foras mittit timorem . Quid enim timebit caritas? ueteres offensas? Sed caritas operit multitudinem peccatorum . Infirmitas proprie conscientie timebit ne decidat? Sed fortis est ut mors dilectio. Utrumque metum caritas foras mittit. Sed nec perfecta caritas temporales pro Christo timebit molestias. Sed ne quidem eterne si fuerint, defatigari et euanescere poterit consummata dilectio. Non potest semel hausta cognitione tante non delectari dulcedinis.  Non ideo amat caritas ne pereat: sed mauult foris penaliter in eternum perire, quam usu amoris eterni priuari. Si enim dederit homo omnem substantiam pro caritate, quasi nichil despiciet eam . uere hoc molle stratum, in quo etiam inter iniurias tam suauiter quam sancte quiescitur. Da mihi, Iesu bone, ut super stratum hoc memor sim tui, et mediter in te in matutinis. Dulcis plane memoria, quam amor inducit: grata meditatio, quam suggerit caritas. Nihil enim est quod non iam dulciter et grate de Christo cogitetur. Amor proximi compassionem habet, et quemdam minus suauem gustum, dum gementibus nouit condolere. Christo in quo condoleas? etsi crucifixus est ex infirmitate, sed uiuit ex uirtute Dei. Non condolendi,  sed congaudendi in se uobis undique materiam prestat. Totus desiderabilis, et concupiscentia totus, et quasi caritate constratus. Quid enim uidebis in Christo, quod non eius nobis et caritatem exhibeat, et nostram exigat? Totus nobis est caritatis illecebra, irritamentum amoris. Nullum in se meticuloso relinquit locum affectui. Totus amari uult, qui totus meretur amari. Noli, uirgo, ad tormenta respicere, cui tanta proposita sunt oblectamenta in sponso. Otiosus debet esse timor, ubi tot insignia relucent amoris. Dedignatur caritas timoris commercium, cogi nesciens, que nequit compesci.

6. Ideo caritas perfecta foras mittit timorem, uelut inutilem et superuacuum; sed non timorem  illum, qui castus permanet in seculum seculi . Est enim timor, quem foras mittit caritas: et est timor, quem mittit ueritas: et est timor, quem intromittit et caritas et ueritas. Primus cautus; secundus castus, sed non permanens in seculum seculi; tertius et castus et permanens. Primus ueretur penam, secundus offensam, tertius totus libera quedam et secura reuerentia est. Et primus quidem timet offensam, sed propter penam: secundus offensam, sed propter ipsam. Et quidem iniuria quedam iustitie est, si metu penarum in gratiam ueniat. Satis ipsa per se meriti obtinet, ut hominum in se studia prouocet, et conciliet affectus. 61 Hunc ergo timorem caritas perfecta excludit. Quomodo enim perfecta caritas, que timoris stimulo indiget ad cultum iustitie?  Perfecta dilectio mentem in solidum possidet, omnia soli sibi iustitie munera deputari uolens. Frigidus timor est, et pigre incedit, satis habens tantum impune euadere. Amor fastidium nescit, feruidus est, et in anteriora extentus: metus contractior, necessitate tantum iustitie subit officia. Amor perfectus soli quod agit debet iustitie, nichil in ea iuris relinquens timori. Quidni? An non satis in se obtinet meriti ad omne bonum opus iustitia? Christus enim nobis factus est iustitia. Quid ergo? Christus non satis in se habet dotis ad placendum? Alieno ergo et ipse, ut placeat, indiget adiumento? Si non eius obtentu solius obtemperatur ipsi, quomodo erit eius perfecta dilectio? Diligam te, bone Iesu; diligam te, uirtus mea, quem non possum  gratis diligere, nec possum tamen satis diligere. Dirigantur in te ex integro studia mea, nec alieno deducantur et distrahantur affectu. At quam exigua sunt, etiam cum integra sunt, in te studia nostra! quomodo ergo diminuam, quod cum integrum est, tam exile est? Totus in te, Deus bone, ex desiderio ferar. Trahe me tu in te ipsum, ut nullo indigeam timoris impulsu, sed perfecta caritas usum eius excludat.

7. Quid igitur? non sunt metuenda eterna supplicia? Metuenda plane sunt, et cauenda. Nemo enim unquam carnem suam odio habuit : sed uehementior Christi dilectio motu timoris non eget in affectum iustitie. Amor iste nichil tam ueretur quantum offensam: sed propter offensam, non propter penam. At istud quidem, quamdiu in incerto  humane res fluctuant, et non est tuta laus hominis in uita ipsius. At cum ad ueritatem post uitam fuerit introductus, huiusmodi de reliquo metus cessabit, timori tertio faciens locum, qui prioribus quidem succedat, sed nulli cedat: permanet enim in seculum seculi. Primus ergo timor metuit ne temeritatis offensam luat: secundus, ne infirmitate offendat: tertius, quod metuat non habet. Quid enim metuat completa felicitas et consummata caritas? Timor hic de plantario oritur caritatis. Non audeo dicere quod caritas est, nec tamen audeo negare. Quid enim nisi amor esse conatur, qui iam nescit affectum timoris? quomodo non amor, qui iam pene timor esse desiit? quanam enim ratione  timor nil metuens? Timorem illum tam tutum nomine impartirem amoris, nisi quod Deus ipse ibi quidem amat nos, non tamen timori in tanta maiestate permittitur locus. Sed in nobis quomodo a caritate timor ille separabitur? Et quid aliud est ibi timere, nisi non tumere aduersus Dominum maiestatis? Quid est timor ille nisi uotiua subiectio, obedientia non coacta, ultro impensa reuerentia? Quomodo timor qui offendere non timet? non enim ualet. Sed iterum quomodo non timor, qui offendere non audet? Et timor ergo non uidetur, quia nichil uel peccati uel periculi metuit: et timor est, quia nichil audacter uel temere presumit. Quid est timor ille, nisi reuerentia humilis ex debiti quasi necessitate impensa, sed necessitatis nichil passa? Est enim  obsequendi necessitas iure conditionis, sed necessitatem ignorat libertas dilectionis. Quid est timor ille, nisi temeritatis et negligentie magis priuatio, quam necessitatis coactio? uides quantum timor iste approximat ad caritatem? pene illa est, sed plene non est. Causa distat, par est affectu. Queris qua causa? Inferioris conditionis respectu obsequendi ad omnem nutum tante maiestati. Incumbit tibi iusta necessitas, sed ad causam istam caritas non respectat: diuine maiestatis admiratione rapitur, non contuitur infime conditionis. Ergo rationem quam timor respicit, caritas nescit causis preuenta potioribus.

8. Causis ergo distant timor et amor, obsequio et affectu libero cognati. Primus ergo timor metuit puniri: secundus, priuari: tertius, neutrum. Primum  illum perfecta caritas exterminat: secundum ad tempus tolerat: tertium sibi indiuise collaterat. Hunc uos, filie Ierusalem, timorem captate. Primum cauete illum, quem caritas foras mittit: Media, inquit, caritate constrauit. Ubi media dicit, totum dat intelligi. Et uestri cordis medium caritas consternat, caritas uestiat. uestis hec est et ornamentum 62 nuptiale. Que si a nuptiali exigitur conuiua, quanto magis a nupta? Sola preoccupare et possidere uult omnes mentis uestre recessus. Nolite illos degeneri et alieno communicare affectui. Molle quidem et delicatum est stratum caritatis, molesto ne ad modicum quidem uult metu contristari. Propter filias, inquit, Ierusalem. Iure quidem: pax enim multa diligentibus legem tuam .  Si quis de indulta gloriatur gratia, quanto magis et uos? nam etsi constat spiritualium donorum magnas esse diuitias, sed caritas supergressa est uniuersas. Non modo supergressa, sed etiam complexa. Et dulcis et diues est caritas. Denique sicut habet Psalmus, Inter medios uirtutum cleros , et in spiritualium communione gratiarum super stratum dormitur caritatis. Charitas quasi media omnibus communicat, et quasi melior omnes cumulat uirtutes. Aemulamini ergo, filie Ierusalem, carismata meliora. Magis autem ut caritatem habeatis, et abundantius habeatis, tote in affectum amoris transite. Totus enim amabilis est dilectus noster iehsu Christus, qui uiuit et regnat in secula seculorum. Amen.



SERMO XX. Egredimini, et uidete regem Salomonem in diademate quo coronauit eum mater sua. 


1. Audistis quo inuitate sunt filie Sion: sed unde iubentur egredi, nondum audistis. Id enim est quod non exprimit littera. Unde ergo? numquid de Sion? Sed uidebitur Deus deorum in Sion . Non ergo de Sion eas uocat, quas ad uidendum Deum uocat. At forte non ad uisionem Dei, sed ad uiuendum Salomonem in diademate, quo coronauit eum mater sua? Ideoque nil obstat, si filias Sion egredi iubeat de Sion. Sed numquid non homo ille natus est in Sion? Ergo si de Sion euocantur, non tamen uocantur nisi ad Sion: de Sion superiori ad inferiorem Sion. Nec enim dignum aut consentaneum  uidetur, ut filie egrediantur de ea, presertim ad uiuendum ipsum, cuius habitatio in Sion, et qui natus est in ea . Memini disertum et eruditum quemdam uirum, cum super hoc disputaret loco, dixisse: »Male locate uidentur que iubentur egredi.« Satis commode pro tempore dixit, ad audientium quod proposuerat utilitatem deflectens. Mihi tamen nimis bene locate uidentur, ad quas presentis uerbi hortatus intenditur. Ubi queris? In reclinatorio aureo, de quo precessit sermo hesternus. Delectabilis ille locus est, et uberior ad letitiam, quam humana queat affectio capere. Delectationis nimietas se ipsam exhaurit, et ebibit animum uoluptas exundans. uicibus alternatur hoc gaudium, nec potest esse continuum, quod est nimium.  Bone tamen uices, ubi non disceditur a sponso. Non datur in carne commoranti hereditate possidere reclinatorium aureum. Ideo iubentur egredi filie Sion, sed quomodo si dicat, Ne longius abeatis.

2. Egredimini, inquit, et uidete regem Salomonem in diademate quo coronauit eum mater sua. Non uult eas a Christo discedere, siue mente excedant, siue sobrie fiant. Bona sobrietas simplicitas fidei, quam intuentium possit aspectus ferre, et qua possit foueri. Felix qui hoc gradu cum descendit, excipitur; et cum ascendit, incipit. Ascendentibus enim hic speculationis locus primus occurrit. Bona enim speculationis emulatio: sed scientia necessaria est. Reclinatorium ad illud aureum succenderis et succingeris, locum uere speculatorium. Studium probo,  sed exspecta ut componam tibi gressum et gradum ponam. Specula est, et specula uere sublimis, specula omnis terrene exhalationis supergressa nebulas. Inassuetus quid illuc saltum paras? Manibus  nitere, ut assuescas morari in ede regis  Salomonis. Interim repe, donec rapiaris. Non enim saltus, sed ascensiones, inquit Psalmus, disposuit in corde suo. Erit autem quando ascensio in saltum, magis uero in assumptionem conuertetur. Que sunt autem iste ascensiones, nisi quedam mentis purgationes? Ideo in ualle lacrymarum , quoniam delicta que plorantur purgantur. Felix qui satis lauit lectulum cordis, qui sufficienter plorauit: cuius completa est  tristitia, cuius ad cor consolationes inspiratio loquitur 63 diuina, et de conualle plorationis euocat, cuius a furore Iudicis non turbatur oculus, ut uidere ualeat regem Salomonem tranquillo aspectu in die letitie cordis eius.

3. Egredimini, filie Sion, et uidete regem Salomonem. Illi enim habentur digni hac leta uisione, qui se quadam penitentie lege concluserint, et discipline coarctauerint custodia, quorum renuit anima consolari. uis nosse quam bona sit conclusio? Hortus conclusus, fons signatus . Surge, propera, amica mea, et ueni . uides iam quomodo illam inuitat, et amicam uocat, que se ipsam concludere nouit? Quod si concluse estis, nolite egredi, donec Christus uos inuitet. Egressa es.  Dina, non educta, et egressa est non ut regem Salomonem, sed ut mulieres uideret regionis illius . Quid inuenerit, uos nostis. uos egredi nolite, nisi quando uos aut sponsus, aut sponsi inuitant sodales. Egressus est Lazarus cum illum Dominus euocaret ad uitam . Egressus est Ne de ea que ipsum inter huius mundi fluctus illesum arca conclusit; sed egressus est cum ei reclusit ostia Dominus . Egressus est Abraham de terra sua, ut repromissionis terram uideret; sed uocatus egreditur . Et uos egredimini, filie Sion, inuitate ad felicioris gratiam uisionis. Conclusus est, et conclusus misere, qui beatam ad hanc uisionem egredi nec nititur, nec meretur. Seruilis conclusio, egressio libera.  Denique cum fueris, inquit, conuersus ad Dominum, auferetur uelamen, uelamen ignorantie et ignobilitatis: Dominus enim spiritus est. Ubi spiritus Domini, ibi libertas. Ubi maior abundantia spiritus, ibi libertas uberior. Qui concluditur et inuoluitur, tenuem habet respirandi libertatem.

4. Egredimini ergo, filie Sion, ut cum Paulo dicere possitis: Nos autem reuelata facie gloriam Dei speculantes, in eamdem imaginem transformamur . uisio Dei, quodam est cum affectu semper accipienda. Et uere efficax est et uiolenta uisio tua, bone Iesu, que intuentium in se rapit affectus. Nonne dulcem quemdam desiderii sui passus est uiolentiam Moyses, ut transiret et uideret uisionem illam magnam?  uis accipere  quam sit efficax? Cum exaltatus fuero a terra, omnia traham ad me ipsum . Quid uero cum humiliatus fueris ad terram? nonne omnium ad te trahis animos? Ego, bone Iesu, resurrectionis tue non exspecto gloriam, nec admirationem meam ascendentis in celum reseruo potentie; sed statim in initio annuntiationis, uel natiuitatis tue uoces angelice aures meas percellunt, et rumor nouus stupefacit me, et ad se rapit insueta lux exorta in tenebris. Nuda uisio, et que se in affectus condignos non transfert, ignorantie et cecitati connumeratur. uultis uisionem fructuosam accipere? uiderunt insule, et timuerunt, et extrema terre obstupuerunt, et accesserunt, ait Isaias . uidetis  quos uirtutum fructus Dei uisio pariat: timorem, stuporem, amorem. uiderunt, inquit, et timuerunt, obstupuerunt, et accesserunt. uiderunt te ad intelligentiam, timuerunt ad reuerentiam, obstupuerunt ad nouitatem, accesserunt per conformitatem. uisio comprehendit, timor comprimit, suspendit stupor, rapit et unit accessio. Illi enim accedunt qui emulatione accenduntur. uidentis animum timor humiliat, stupor quasi infatuat, amor conglutinat. Cassa uisio est, nec contemplationis digna uocabulo, que talibus non est uestita affectibus. An illum uidere definies, qui de mysterii cognitione nec timet, nec stupet, nec ardet? Timore sobrius fit animus; stupore, absorptus; accessu, consertus et consociatus. Huiusmodi uirtutibus contemplationis gratia constat,  sed stupore magis et amore. Nam stupore et admiratione mens excedit, amore accedit. Nec estimanda est uirtus contemplationis tam ex materia, quam ex modo. Utraque attendenda sunt, et genera rerum contemplandarum, et gradus effectuum. Sed satius inferiori in genere amplius affici, quam in superiore minus. uisio hec abscondita est a sapientibus et prudentibus, et reuelata est paruulis . Ideo dicit: Extrema terre obstupuerunt, et accesserunt.

5. Quod humiles capere sufficiunt, id magis solet afficere, et quamdam sui admirationem et amorem importare. Cum exaltatus, inquit, fuero a terra, omnia traham ad me ipsum. Omnia que in te sunt, bone Iesu, quamdam habent 64 alliciendi efficaciam,  et cogitantes sollicitant in affectum: sed ad omnia non possumus omnes attingere. Sublimia solis sublimibus sunt; humilia, omnibus. Que maior humilitas, quam exaltari in cruce? Etiam de hac ait: Cum exaltatus fuero a terra, omnia traham ad me ipsum. Efficax ad trahendum humilitas ista. Quidni? Quis non ad simplicem cogitatum huius rei stupore et exstasi repleatur? Cuius non affectum fides hec exhauriat et infatuet, et reddat insufficientem? Facilis ad contemplandum locus, sed fecundus ad gratiam. Simplicitas fidei huius minus habet intelligentie, satis magnum et admirationis et amoris incitamentum hahens. Accessibilis locus, uel excessus dulcissimos pariens. Nolite hunc contemplationis locum  dedignari. Non est difficilis ad recogitandum, et est diues ad gloriam. Mihi, inquit Paulus, absit gloriari nisi in cruce Domini nostri Iesu Christi . Et quid uultis audire? Crux ipsa corona est glorie, diadema regni. Denique in cruce triumphauit, exspolians principatus et potestates, et mundi principem eiecit foras. Gloriosa uisio triumphi ipsius.

6. Egredimini, filie Sion, et uidete regem Salomonem in diademate quo coronauit eum mater sua. uidete carnem, quam humano sumpsit ex genere triumphantem in ligno. Et felix caro, quam sibi Christus non quasi carcerem, sed quasi coronam assumpsit: que fuit ornamento, non oneri. Nos omnes in carne quasi in domibus carcerum absconditi sumus, compediti et seruientes legi peccati.  Infelix ego homo, quis me liberabit de corpore mortis huius? Gratia, inquit, Dei per Iesum Christum , Deus enim mittens Filium suum in similitudinem carnis peccati, de peccato damnauit peccatum in carne . ueritas carnis in Christo, peccati pondus non sentiens, nobis omnibus de peccato uictricem palmam aduexit. Bene quasi diadema accipitur corpus immaculatum, corpus triumphi, corpus honoris et glorie; corpus cuius cruore peccati deletur chirographum, iustitie et salutis signatur conscriptio, nuptialia sunt instrumenta confecta. Denique hic dies desponsationis, quando ueteres repudians ritus, noua Ecclesie Sacramenta instituit: quando in perpetui matrimonii signum et copule nuptialis, de latere eius sanguinis  et aque mistura profluxit. Hodie Synagoge dedit libellum repudii, et a priore odiosa ad posteriorem dilectam transiuit. A ueteri transiuit ad nouam, quam sibi ipse exhibuit gloriosam non habentem maculam aut rugam, aut aliquid huiusmodi . Nouitatis signum est quod ruga caret. Explicuit Christus littere rugas, et quod inerat nouitatis elicuit. Quid uultis uos, Sion et Synagoge filie, rugas contrahere, quas Christus explicuit? Nouis superuenientibus, quid ueteribus adhuc gloriamini? Egredimini, filie Sion, de cauernis littere, de angusta et ignobili intelligentia. Egredimini, et uidete regem Salomonem in diademate quo coronauit eum mater sua. Corona nobis est Incarnatio, quam uos putatis contumeliam. Et uidete iam quomodo benedixit  corone anni benignitatis sue, quomodo campi eius repleti sunt ubertate . uidete coronam, uidete et copiam: coronam uictorie, uirtutum copiam. Unde hec, nisi quia granum frumenti cadens in terram mortuum fuit? Denique hec est uictoria, que uincit mundum, fides nostra . Et ipsa credentium multitudo corona est et ornamentum Christo. Eris, inquit, corona glorie in manu Domini, et diadema regni in manu Dei tui. Numquid hoc dictum uobis usurpatis? an non per uos nomen Dei blasphematur? Egredimini, filie Sion, et uidete quam gloriosus sit Deus in sanctis suis, si forte uisio hec ad emulationem uos adducat, et de solitudine uestra ad Ecclesie frequentiam transire faciat. Etsi deserta fuisti, sed non uocaberis,  inquit, ultra derelicta: et terra tua non uocabitur amplius desolata .

7. Sed iam desistamus ad eos qui foris sunt sermonem proferre. Ipsi potius uidere delectemur, quomodo iam pinguescunt speciosa deserti, quomodo credentium corona Christus in Ecclesia cingitur. Que est spes nostra, et corona glorie? Nonne uos ante Dominum?  Si Paulus hoc dicit, quomodo non magis Christus? uiuo ego, dicit Dominus, quia his omnibus uelut ornamento uestieris . Aduertisti quomodo credentium agmina ornamentum esse 65 Christi in Ecclesia definiat. Quare non et corona sunt? Sed corona habet quamdam insignem et illustrem pre ceteris  ornamentis dignitatem: quia cetera cum sint corporis, ista est capitis. Et temporis ratio ad eius commendationem aliquid affert. Solemnibus tantum usus eius est accomodatus feriis. Iam erectam uideo alacritatem uestram: iam ad uos huius uerbi interpretationem deflectitis. Iam uestrum in corone prerogatiua intelligitis priuilegium, qui purioris estis uite et professione astricti, et exercitio instructi, et indefessi studio, et otio festiui. Iure diadematis censentur nomine, quos iam non tam pugna sollicitat, quam triumphus letificat: quibus non est colluctatio aduersus carnem et sanguinem, qui serpentis iam caput non obseruant, sed Christi exornant. uos estis corona Christi et gaudium: et ideo sicut cepistis, sic state, karissimi, sic state  in Domino, imo sic capite Dominum. Sublimis locus est, nichil illuc uilioris afferte materie. uidete uocationem uestram, uidete quem estis in usum assumpti. Nihil feni, nichil ligni, nichil stipularum in Domini uelitis diademate texere. Nihil denique quod ignem mereatur uel uereatur. Spine complexe igne comburantur. Noli emulari in malignantibus, neque zelaueris eos qui spineam capiti Regis nostri imposuere coronam. Tale diadema non honorem, sed horrorem adducit. Horret Christus magis asperitatem morum, lingue stimulos, quam aculeos spinarum: in his presertim qui in silentii uocati sunt simplicitatem, in caritatis negotium, in otii quietem, in humilitatis scholam, in subiectionis uotum, et uinculum unitatis. Sed non est bonum uinculum,  quando sibi mutuo confederantur, et in aliorum obtrectationem dexteras conserunt, Iudeorum more dicentes: Tollamus iustum, quia inutilis est nobis, et contrarius operibus nostris . uos autem emulamini pacis bonum in bono semper.

8. Denique species corone quoddam unitatis prefert indicium. Non sola corone est estimanda materies, sed et forma eius pulchre intelligentie rationes administrat. Ea enim est corone species, que et in orbem coheret et in altum se erigit. uis habere coherentiam quamdam communem et id ipsum? Credentium, inquit, erat cor unum, et anima una . Quis huius unitatis finis? Propter spem utique, que reposita est in celestibus. Iam ergo habes coherentiam in unitate: erectionem in  spe. Et Apostolus: Galeam, inquit, salutis assumite . Et bene de galea introducta est mentio, eo quod habeat quamdam cum corona uiciniam. Nam utraque capitis est; sed altera munimentum, altera ornamentum. Ideo nichil impedit spem ad utramque referri: Spe enim salui facti sumus . Ista nunc de forma perstricta sufficiant. De materia quid qneritis? Ipsi enim scitis quod fragilem et obscuram materiam dedignatur locus sublimis. Aurum uult et lapides pretiosos, Posuisti enim in capite eius coronam de lapide pretioso . Aureas in Apocalypsi coronas legis . Pretiosa materies, siue solum sit aurum, siue quedam auri gemmarumque mistura.  Sed nescio quid maioris gratie significare uidetur, quod auri mentione sublata de lapide, inquit, pretioso posuisti in capite eius coronam. Et adhuc excellentiorem uobis demonstro materiam. Apparuit signum magnum in celo, mulier amicta sole, et in capite eius corona stellarum duodecim . Apostolorum tibi et numero et specie chorus monstratur. Qui enim ad sapientiam erudiunt multos, quasi stelle splendent ad perpetuas eternitates . Hec corona fratrum stetit in circuitu Iesu, sicut scriptum est . Et in Apocalypsi diademata multa in capite sponsi , secundum diuersitatem gratiarum et graduum: sed illud precipuum quo coronatus est in die desponsationis sue; in die quo sibi in  discipulis desponsauit Ecclesiam. Desponsauit eam in fide, desponsauit eam dando in cordibus eorum arrham et pignus, et primitias Spiritus. Et desponsatio dicitur participatio Spiritus, quando adherens Deo iam non duo, sed unus spiritus est . Denique et ipse est homo qui reliquit patrem et matrem, et adhesit uxori sue, et facti sunt duo in carne una . O beatum commercium! facta es cum sponsa in carne una, et ipsa cum sponso in uno spiritu.

9. Quomodo oportuerat de tali te gaudere coniugio, fidelis anima? quomodo letari, et diem festum agere? Induere, induere uestimentis glorie tue, ciuitas sancta , 66 sponsa agni: gaude et letare, Sion, adiuncta Christo. Quomodo  tu non gaudebis, cum gaudeat ipse? Gaudebit sponsus, inquit, super sponsam, et gaudebit super te Deus tuus . Sed quanto gaudio? In die, inquit, desponsationis eius, et in die letitie cordis eius. Non leuem dedit intelligi letitie motum, quem esse cordis expressit. Letitiam dico? delicie sunt. Delicie, inquit, mee esse cum filiis hominum . Quam care tibi, Iesu bone, constant ille letitie! Non gratis eas possides, quas carnis passione comparasti. Ideo cordis tantum hanc dicit letitiam. Iniuria est sponsi, si ipse letatur, et tu non ex corde applaudis, non congratularis, non congaudes. uel fastidii, uel despectionis instar est, cum gaudente non gaudere, et hoc in desponsationis die. Affectum tuum cuius alliciat species, si  non eius qui speciosus est forma pre filiis hominum? Gaudens gaude in Domino, et exsultet anima tua in sponso tuo, in Deo tuo: qui si Deus non esset, et homo purus esset, quantas tamen haberet in se amoris illecebras homo talis, tot gratiarum abundans muneribus? Nam si a radice conceptionis eius recensere ceperis, totus tibi stellatus uidebitur iuxta conditionem humanam, tam singularitate, quam excellentia uirtutum: homo innocens, impollutus, segregatus a peccatoribus; ut interim sileam quod excelsior celis factus est , infirmitatibus nostris potens compati, tentatus per omnia pro similitudine absque peccato . Diffusa est gratia in labiis, misericordia in uisceribus, uirtus  in manibus; conuersatione singularis, sermone communis; prudentia in responsis, uita in uerbis. Quid, quod conceptus est ex fide, natus ex uirgine, non consumptus in morte, et assumptus in gloria?

10. Reticeo nunc credentium numerum, et merita populorum, quos misso Spiritu sibi in fide et caritate sociauit. O uere magnum pietatis sacramentum Christus, irritamentum amoris, qui manifestatus et infestatus est in carne, iustificatus est in spiritu, apparuit Angelis, predicatus est gentibus, creditus est mundo, assumptus est in gloria!  Quis det mihi istas discurrere et recurrere frequenter per lineas, et per singulos uirtutum et operum gradus dicere: Domine, quis similis tui?  Quis mihi det ut scribantur sermones isti in corde meo, ut exarentur stilo, et quasi in silice scribantur, ut non deleantur? Bonus stilus digitus tuus, Domine, digitus quo scribebas in terra uerba arcana, uerba quorum uirtutem calumniantes ferre non poterant . Inclina te ipsum. Deus meus, et incide in corde meo legis tue tabulas. Lapideum est cor meum, sed durus lapis nature obliuiscitur ad digiti tui impressionem; facile cedens, ubi tu incidis. Sed iam multa diximus pro eo quod oportebat sponsam letari et gaudere in die desponsationis, et die letitie cordis sui dilecti. Magna in hac die letitie ratio, et que cordis et affectus humani fines excedat. Nec est huc peregrina inducenda letitia, sed diei isti sufficit letitia sua. Duleis es,  Domine, et directus est ad nos spiritus tuus, spiritus suauis. Humanas tibi animas per fidem et amorem quodam sponsi associas affectu, et de conuersione letaris. Durum cor quod sibi letitie huius materiam subducit, occasiones attenuat, imminuit rationes. O me impudentem et ingratum, si non ego talem diligam, tam absolutum a corruptione, et tanta circa me adstrictum compassione, necessitati non obnoxium, et pietate obnixum! Diligam te dulcis Domine, etsi non pro me, pro te tamen; ut tuo satisfaciam desiderio, deliciarum tibi causas subministrem, argumenta letitie, in die desponsationis, et in die letitie cordis tui.



SERMO XXI Egredimini, et uidete regem Salomonem, etc. 


1. Et uos audeo confidenter ad uisionis huius inuitare letitiam, filie celestis Sion Ierusalem que in celis est. uos uere et plene filie Sion, que semper intuemini faciem Patris. uos, inquam, multorum millium Angelorum frequentia, uos inuito et uoco. Egredimini et uidete: egredimini de recondito illo sinu intime uisionis, de secreto lucis inaccessibilis. Nouum uobis terra nostra prestat spectaculum: nouum enim fecit Dominus super terram. Ab 67 eternis ad terrena uos prouoco. Mira hec inuitatio: sed nescio quo pacto eterna illa, que in se ipsis semper et noua et miranda sunt, in eo quod factum est in terra nouum, noua magis et mirabiliora refulgent. O beata hec in terris nouitas temporalis, que antiquam  illam et eternam nouitatem angelicis in aspectibus amplius innouauit! Nouum faciet Dominus super terram: femina circumdabit uirum . Quem uirum? Ecce, inquit, uir Oriens nomen illi . Oriens splendor lucis eterne femineo, sed uirgineo circumdatur utero, et carne uestitur. Hoc est illud nouum, quod ipsa sui nouitate nimia credulitatem obstrueret, si non esset inauditis prius signis fides elicita. Denique inter tot et prophetiarum et prodigiorum manifesta testimonia; ad nouitatem istam adeo quorumdam sensus obstupuit, ut dum nouitati fidem abrogant, signis euidentissimis non accommodent credulitatem. Sed quid uos ad egrediendum inuito, qui ipsos etiam ubique  preuenitis et instruitis apostolos? Ubique seduli estis ad admiratores et annuntiatores nouitatis istius. Angelus concipiendum nuntiat Marie : natum pastoribus angelus nuntiat: imo et ipsis Angelis, non tantum pastoribus angelus nuntiasse uidetur. Unus predicat, alii applaudunt. Facta est, inquit, cum angelo multitudo celestis exercitus laudantium, et dicentium, Gloria in altissimis Deo . Unus annuntiat, quod alii eque nouerant: et tamen quasi nouum et recens audiunt, quod illis ignotum esse non poterat. O beata hec nouitas, que angelico gaudium prestat auditui; et, ut sic dicam, delectat illos ab alio audire, et quasi discere quod eos ab initio ipsa ueritas edocuit! O humilis et indefessa deuotio, et ad Deum, et ad inuicem!

 2. Est hic aliquid, quod nos utinam obseruemus, imo et seruemus. Quid illud? Ut angelico exemplo humilem et attentum prebeamus auditum alieno sermoni, etiam in illis que non ignoramus. Non tamen alienus est, qui de Deo est, nisi nos a Deo alienos reputauerimus. Et si alienus est, auctoritatem illi tribuit diuina materia. Nota fastidire, aut curiositatis est, aut contumacie signum. Angelici spiritus, quibus a principio innotuit sacramentum Incarnationis, non abstinent ab admiratione in nouitatis huius exhibitione; et antiqua cognitio non modo uisione noua, sed nouo gaudet et letatur auditu. In temporum fine egressus est Christus, ideo egrediuntur et ipsi. Et egressus eius a diebus eternitatis . Sed in temporum fine de utero eius  egressus est, que circumdedit eum, femine. Ideo egrediuntur celestis filie Sion, admirature in completione quod semper admirate sunt in exspectatione. Angelus in annuntiatione , angelus in natiuitate , angelus in baptismate : angelus apparuit oranti , testis est resurgenti , astat ascendenti . Quam uehementes, putas, amatores sunt tam seduli annuntiatores, et indefessi admiratores? Per omnes huius sacramenti gradus circumeunt et immolant hostiam admirationis, hostiam uociferationis; cantant, et psalmum dicunt Domino. Et omnis hec ueneratio extrinsecus exhibita est, absque ea que intrinsecus latet. Et si nouum fecit  Dominus super terram, celos tamen nouitatis huius odor repleuit. Femina circumdabit uirum, quomodo circumdat corona caput. Caput enim Ecclesie Christus . Gloriosus plane in illo splendore glorie, et paterne figura substantie: sed super addito nostre quodam uelut fuco nature, et colore inducto, dum sublucet, plus placet: nec illis tantum qui secus ferre non poterant, sed in his etiam quibus pure se splendor ille refundit.

3. Hec autem dico, quod dignatio hec ipsa, qua uoluit incarnari, quemdam uidetur attulisse decorem dignitati maiestatis. Quomodo enim non plus placebit humiliata sublimitas, exinanita immensitas, et diuinitas incarnata? Ista uarietate quid pulchrius? uarietatem dico? contrarietas uidetur, eo ad contemplandum  pulchrior, quod hec sese contraria non impugnant, sed congruunt sibi. Mirabilis in se diuina simplicitas; sed ut sic dicam, multo hec compositio mirabilior, quia nouior. Non possum mixture huius artem satis mirari, et puto nec Angeli. Et quidem illis mirandi ratio maior, quibus diuine nature mera simplicitas sincerius innotescit. Illa incomparabiliter mera est, et ideo mixturam hanc mirabiliorem reddit. Quenam hec mixtura, cum sua cuique nature constet integritas? Nam nec alterutra in alteram 68 transit, nec ex utriusque quasi tertia et noua quedam consistit. Nouum tamen est quod in una persona conueniunt. Contemplatio utraque quedam est uelut cella uinaria. In illam introducti sunt angelici spiritus cellam nectaream maiestatis  eterne, imo a conditionis sue initio positi. Iam nunc in temporum fine hec nostra in terris cella mustum nouum eructat. O promptuaria plena, promptuaria exundantia et eructantia ex hoc in illud! Egredimini, filie Sion, de cella uini meri ad hoc mustum, quod miscuit sapientia in cratere nouo. O calix inebrians, quam preclarus es, et ideo claritate inebrians! Liquor eternus nouo huic infusus calici maiore cum caritate hauritur, quamuis cum claritate temperata: idcirco etiam amor esse debet intemperatus. Quis enim se ab amando temperet, quando nostre se capacitati contemperauit immensa maiestas? O calix non hominum tantum, sed et Angelorum mentes inebrians, et in se a contemplatione mere diuinitatis mixtura hac noua conuertens!  Egredimini, filie Sion, de copia illa uini meri ad hunc calicem temperatum. Egredimini, et gustate quam suauis est Dominus. Ibi suauitatis diuine simplex natura prospicitur; hic suauitatis eius usus et indicia proponuntur. Ibi in se uidetur; hic in affectu suo: hoc ultimo in genere, utrumque mirabile est; et nescio quid magis mirer, in una persona naturarum compositionem, an compositionis causam. Quid iam in unitate diuine essentie tres esse miramur personas? Plures iam ex integro in una persona naturas mirare. Quid non hic ad contemplandum suaue, quidque non afficiat?

4. Denique ad admirationis cumulum causa accedit. Causa nec consequentia rationis, nec saluationis efficacia caret, nec gratia compassionis. uis audire  consequentiam? Sicut in Adam omnes moriuntur, ita et in Christo omnes uiuificabuntur : et idem, Sicut per unius inobedientiam peccatores constituti sunt multi, ita et per unius obedientiam iusti constituuntur multi. Quid consequentius? Magna consequentia, sed ex parte iustitie efficacia maior. Denique, ubi abundauit delictum, superabundauit et gratia . Ubi delictum, ibi seductio et fallacia intercessit; et ideo non omni ex parte uoluntarium uidetur. In gratia uero nichil non ex proposito, nichil non libitum. Quomodo ergo non efficaciora sunt uoluntaria bona, quam uelut aliqua ex parte coacta mala? Et uere efficax gratia et artificiosa. Nescio quid magis mirer, artificium coaptationis,  an efficaciam saluationis. Utrumque in beneficio gratum est, et uoluntas, et euentus. Adde et tertium, modum ipsum et rationem. Nihil uoluntate hac affectuosius. Que dilectio maior, quam ut ponat quis animam suam pro amicis suis? At hoc fecit pro inimicis. Et inimici erant in se ipsis et amici, quia ante mundi constitutionem dilecti. Quid operis huius euentu uberius? Larga effusio Spiritus super omnem carnem, satis manifestat. Effusio sanguinis Christi spiritualem nobis effusionem impetrauit. Quos lauit sanguine suo, quomodo non perfunderet Spiritu sancto suo? Ideo prius mundauit, ut essent super quos altius postea Spiritus inundaret. Ad ordinem quid consequentius? Coarctor in huius materie consideratione; et quid potissimum ad contemplandum  e tribus eligam ignoro: pietatem, an prudentiam, an prouentum. Certant hec inter se in contemplatione nostra; et cum in alteram partem intenditur, in alteram trahitur. Blandiuntur hec mihi, et affectione diuersa permulcent. Inardesco, stupeo, gaudeo. Gaudeo pro utilitate, ad prudentiam stupeo, inardesco propter impensum mihi pietatis amorem.

5. Quid ista dispertior? Confunduntur hec inter se, et in uno quoque genere permiscentur frequenter. Nam et modus, et commoditas, et affectio, siue malis sic dicere, prudentia, prouentus et pietas: hec inquam tria siue simul, siue sigillatim considerata, animum ad se meum et trahunt citius, et tenent diutius, et quamdam in admirationem et exsultationem conuertunt. Matris Ecclesie fides talium uarietate  uirtutum eius diadema contexuit. Hunc ibi numerum, hoc pondus, hanc mensuram assignant. In ordinis ratione et consequentia numerus deprehenditur, et concordie modus. In pondere pietatis affectus uehementior. Et uere uehemens pondus gratie, de celis ad terram maiestatem immensam deducens. Immensitas hec omnem incomparabiliter excedens creaturam, ad mensuram se contraxit, mensuram pertingendi usque ad nos. Non enim quasi non condescendens 69 ad nos superextendit se ipsam, sed in mensura nobis distillat dona Spiritus. Mensuram interpretor in effectu munerum. Ad mensuram enim dat nobis Deus Spiritum. In mensura contra mensuram: in mensura gratie, contra mensuram iniustitie. Nam sicut abundauit delictum,  abundauit et gratia. An non hic mensura contra mensuram? Certe et supra. Superabundauit enim et gratia. Numquid tantum super mensuram delicti? Non utique tantum super mensuram delicti, sed etiam super mensuram gratie. Et contra et supra mensuram iniustitie abundat gratia, ut supra mensuram gratie, sed non contra abundat gratia. Ubi enim una abundat, necesse est et altera superabundet, et detur abundantius abundanter habenti. Mensura hec mensura bona et conferta, et coagitata, et superfluens. Superfluitas uidetur, quando non tantum necessaria suppetunt, sed etiam exuberant uoluptuaria. In donis Spiritus quedam expediunt, quedam docent, quedam delectant, sanant, exornant,  exhilarant. Quomodo non superfluunt que sic excrescunt? Sed hec iam sufficiunt de numero, et mensura, et de pondere diadematis, quod Salomoni regi mater eius composuit. Quoddam enim illi quasi sertum glorie confert: dum coaptat quod a nobis assumpsit, et quod nobis exhibuit. uidetis quibus hoc diadema dotibus gratiarum constet. Sed quid de gratiis ad diadema? Dabit, inquit in Prouerbiis, capiti tuo augmenta gratiarum . Pater dat, et mater coronat. Ipsa coronat, quia ipsa credit, ipsa circumdat, ipsa coronat Mater. Ecclesia se ipsa te, Iesu bone, exornat, se ipsa te uestit, se ipsa te calceat et coronat. In profectione calceamentum est, in perfectione corona. Mira mutatio, ubi excusso puluere, si quis adheserat, de calceamento corona efficitur.

 6. In die desponsationis et letitie. uide ordinem. Unus dicitur desponsationis et coronationis dies. Si istud scis, beatus es si sequaris. Conuertis ordinem, si uis prius desponsari quam coronari: si prius uis ad iucunditatem et quietem deuinciri Christo, quam cum Christo uincere. Anticipatio quidem beata, sed non ordinata, si ante triumphum thalamum tibi optas collocari, si ante laborem presumis letitiam. Unus est his tribus constitutus dies: diademati, desponsationi, et letitie cordis. Et quod est cor Salomonis nostri? uos, inquit, estis corpus Christi, et membra de membro . Felix plane quodcumque membrum capitis huius; sed qui cor est eius, de precipuis est. Et uide, si non cor est, qui quodam in  uentre secretorum Dei fouetur, in uitali affectionum calore, in medio meditationum. De corde enim cogitationes, non operationes exeunt . Iure ergo cor est, qui in medio spiritualium locatus est cogitationum, in pinguedine gratiarum, in quodam uentre ueritatis, in utero sapientie, cuius in typo Salomon ponitur. Et quidem una eademque uel Ecclesia, uel anima, et corona est, et cor, et sponsa. Corona in capite, sponsa de latere, cor in uentre: corona in summo, sponsa in proximo, cor in intimo Quid hic non optime collocatum? quid non festiue? Egredimini hinc, nostre filie Sion et uidete, ut et uos transeatis in affectum cordis huius, in sponse gratiam, in diadematis speciem. Nolite nomine casso gloriari. Estote quod esse dicimini, speculationis  filie. Usus ipse attestetur nomini. Festus enim est desponsationis iste dies, et Dei susceptione dignus, et ab hoc ad festiuiorem, qui nuptiarum est dies, pertingitur: in quo non datur libellus repudii, non intercedit diuortium; non abit uir uia longissima, ne breuissima quidem, sed est semper in domo sua sponsus Christus iehsu, qui uiuit et regnat cum Deo Patre et Spiritu sancto per omnia secula seculorum. Amen.



SERMO XXII. Quam pulchra es, amica mea, quam pulchra! oculi tui, columbarum; absque eo quod intrinsecus latet .

1. Non ueretur ne suis intumescat laudibus, et humilitatis iacturam faciat, cuius ipse sibi pulchritudinem  cum expressione tanta sponsus commendat. Frequenter ex multo placendi desiderio subest metus displicendi; et propensior deuotio conscientie securitatem imminuit et furatur. Quid ergo mirum si sponsus applaudit illi de pulchritudine, affectumque blanda allocutione demulcet, quem metus inuexerat? Quanam enim ratione deformitatem non uereatur 70 suam hominis anima quelibet, que nostri Salomonis in matrimonium asciscitur? Audiuit illum in diademate suo, in die desponsationis et letitie cordis, in illa abysso glorie solito festiuiorem, poteratque iure uereri repulsam, si deformitatis et abiectionis sue respectaret ad causam. Oportuit itaque ut securior reddita resumeret animum, et infusa alacritas mentis faciem uiuido quodam calore perfunderet.  Nam totius uite et operum pulchro uultui plurimum adiicit mentis hilaritas. Propterea in hunc modum amicam sponsus alloquitur: Quam pulchra es, amica mea! Similia fere dicta sunt supra in precedentibus, ubi sic legitur: Ecce tu pulchra es, amica mea, ecce tu pulchra es . Idem pene uidetur: Ecce tu pulchra es; et, Quam pulchra es! Utrobique pulchritudo predicatur ipsius, et iterata commendatio confirmationem declarat. Sed quantum ipse aduertere possum, aliquanta hic innuitur distinctio. Nam ubi dicit, Ecce tu pulchra, agit tantum de pulchritudine: hic uero de nimietate pulchritudinis, Quam pulchra es, amica mea, quam pulchra! Ibi simplex attestatio quasi subito deprehense pulchritudinis; hic autem admiratio nimietatis:  ibi attestatur quam pulchra; hic oblectatur quod tam pulchra. Hic enim maiore pronuntiatur cum pondere affectuque mirantis, et prolationis modus motum oblectate mentis declarat: quam pulchra es, amica mea, quam pulchra! Et quidem in processu Cantici perfectiora ad sponsam dici oportuit. Hec a nobis de similium distinctione uerborum. Nam que super pulchritudine sponse interpretanda fuerant, copiose et accurate suis explicata sunt locis. Et que uir  suis disputauit in homiliis , nec minimo, ut sic dicam, digito decuit a nobis ad discutiendum attingi.

2. Hoc uero non negligenter attendendum, quod  post generalem commendationem pulchritudinis, particulatim amicam depicturus, loco primo ab oculis orditur. Prudenter quidem, quoniam si simplex oculus fuerit, totum corpus lucidum erit . Et ideo columbarum comparat oculis, ut iuxta Euangelii doctrinam, suam amicam simplicem doceat sicut columbam . Denique uniuersum corpus operationis simplex illustrat oculus intentionis, et facit ut coram Deo luceant opera, que per se coram hominibus poterant lucere. Nam quando foris bonum lucet opus, sed operis bonitatem non intendit animus; quasi corpore claro oculus cecatur. Opera quidem ipsa aliquoties in genere sue bona sunt, et aliis commoda; sed operum bonitas in actorem non refunditur, qui simplicem oculum in  ipsis non habet. Ideo tenebrosa sunt, quod intentionis sincere lumine carent. Bonus itaque simplex oculus, non habens ullam partem tenebrarum, conuersationis corpus totum serenans. Aut totus enim tenebrosus est oculus, aut totus lucidus, aut habens aliquam partem tenebrarum admistam. Totus tenebrosus est, cum operi malo propter malum intendit: totus lucidus, cum operi bono nonnisi propter bonum intendit. Cum uero in opere bono non tantum in ipsum bonum, sed etiam in alium aliquem finem intentio dirigitur; uel cum in opere non bono, quod inesse credebatur bonum, errando diligitur: aliqua ex parte oculus caligat, et non est mera simplicitate purus. Quid, cum opus bonum pretenditur, et non ipsum bonum, sed aliud totum  intenditur? oculusne iste tenebrosus dicetur, ex toto, an ex parte caligans? Mihi quidem magis tenebrosus ex toto uidetur. Nam etsi lux deputetur in opere, nulla tamen agnoscitur in intentione. Quomodo autem intentio bona, que bonum non optat? aut quomodo simplex, que sub boni uelamine se ipsam occultat? In oculis uero sponse utraque commendatur, et simplicitas, et spiritualitas: ideo columbarum dicuntur. Et bene in amica sua primo lucem commendat, ut sibi demonstret similem, qui et ipse dicitur lux mundi , et in quo tenebre non sunt ulle . In sex dierum conditione lux omnium prima creata dicitur , et in describenda pulchritudine sponse, lucis inprimis inducta decenter est mentio.

 3. Oculi tui columbarum. Quid te amicam esse presumis, tu que nescis oculos habere columbe? Opera quantumcumque fuerint bona, si impurus est animus, de pulchritudine frustra tibi applaudis. Quomodo amica es, que pulchra non es? Sed quomodo non es inimica, que malignaris in sancto? Malignatur in sancto, qui malignatur in bono siue in 71 suo, siue in alieno. In tuo malignaris bono, cum bonum ipsum non conspicaris: in alieno, cum de bono male suspicaris. Et praua intentio, et peruersa interpretatio; utraque malignatio est: utraque fellea, utraque falsa, nichil habens cum columbarum natura commune. Oculi columbarum sunt, qui nec falli uolunt, nec fallere norunt. Nescis quod  sponsus tuus ueritas est? Quomodo dicet tibi, Columba mea, amica mea . Amica est ueritati simplicitas: ideo cum simplicibus sermocinatio eius . Denique simplicitati amice applaudit dicens: Oculi tui columbarum. Bona enim est oculata simplicitas, ita simulationem excludens, ut non caliget in ueritate. Rara hec hodie in terris auis: et si qua est eius usquam frequentia, occulta satis, et latens in foraminibus petre, in cauerna macerie, et de super riuos aquarum. Quomodo autem obscuratus est aut occultatus est oculus columbinus? Quis est qui seculi calliditates non sectetur, qui illis se uti non gaudeat, qui non amet habere, aut saltem nominari in se non uelit? Quis est qui non uerecundetur oculos columbinos,  glorietur se habere miluinos? Si Christi amicam dici te uelis, quid tibi cum prudentia carnis, que inimica est Deo?  An istas inimicitias euacuare conaris, ut utrasque carnis et spiritus prudentias condas in te ipsa? Modicum fermentum totam massam corrumpit . Quid ergo fiet, ubi multum est fermentum, massa modica? Que societas legi cupiditatis, et legi caritatis? Non debet illa huic esse coniuncta, quia nequit esse subiecta . Prudentia enim carnis legi Dei aut repugnat, et inimica est: aut omnino perit, et nulla est: aut resistit, aut ex toto desistit. Potest perimi, ut penitus non sit: non potest premi, ut ei contemperata sit. Tuum ergo et os et cor huiusmodi exercitatum optas habere prudentia, que  legi Dei non potest uel associari, uel subiici. Prudentia spiritus uita est et pax. uitalis est enim prudentia spiritus, usum habens uite que nunc est et future. Prudentia uero carnis in presenti tantum exercetur uita, nullum in ea que sequitur, habitura locum. Cupiditatis enim apud inferos nec opes, nec usus est, sed excruciatio. Ista pax est, illa litigium. Et bene pax, cui hoc est euacuari, quod paci non uacare. Talem prudentiam ad sponse pulchritudinem Christus commemorat. Talis in oculis columbarum depingitur, que simplicitatem et spiritualitatem redoleat, eo quod in columbe figura Spiritus sanctus intelligi soleat. Non solet esse uacua talis simplicitas: multum enim subest latentis gratie.

4. Oculi tui columbarum, absque eo quod intrinsecus  latet. Magnum nescio quid illud est, et uere magnum, quod manifeste uel dici non debuit, uel dici non potuit; nec aliquo, ut gratie cetere, simili figurari, sed in suspicione et coniectura sola relinquitur iis qui similia forte patiuntur. Absque eo, inquit, quod intrinsecus latet: quasi non sint intrinsecus alie gratie et dona Spiritus. Et quomodo omnis gloria filie regis ab intus?  Denique et intrinsecus ipsi oculi columbarum, ubi simplicitas fidei corda purificat, et illuminatos reddit oculos cordis: ubi non modo oculus, sed totus absconditus homo cordis dicitur . Sed licet ab intus omnis sit gloria glorie respectu interior: et sicut in ipso homine exteriori, sic et in illo  interiori alia aliis magis sunt intima, et latentia penitus, soli tantum nota dilecto: fortasse et aliqua etiam ipsi sunt sponse ignota, nec collatorum diuinitus ad plenum habet notitiam munerum. Quid enim si occultatur sublimitas, dum seruatur humilitas? Secretum tuum tibi, Iesu bone, secretum tuum tibi, et in absconditis sponse solus deliciaris. Cur non uel ad modicum illud nescio quid latens nobis communicas, et occultam, qua delectaris, figuras pulchritudinem? Plus nos ad querendum allicis, dum illud latere intrinsecus dicis: et curiositatem nostram amplius irritas, tantum silentio mysterium premens. Plus nos dum taces, trahis. Quam magna multitudo dulcedinis huius, quam abscondendam iudicas, dum non explicas! Quidquid  illud est, latet intrinsecus: sed de latebris istis suauissimus odor aspirat. Nescio enim quo pacto dum illud admirabiliter dulce esse coniicio, admirabiliter dulce iam sentio: iam illud pensat affectus, ad quod non penetrat intelligentia. Conditum est hoc penes sponsam, et signatum in thesauris ipsius; soli fas est dilecto istos ingredi, et glorie latentis arcana reuoluere.

72 5. Hoc autem dico quod non facile est uirtutem cuiusquam ex indiciis definire. Frequenter enim exiguis exstantibus signis, eximia sunt que latent intus secreta. Ideoque manifestas debemus sic uirtutes laudare, ut hac in singulis adiectione utamur: Absque eo quod intrinsecus latet. Denique ipsam hanc, de qua nobis est sermo, commendatam in  sponsa columbinam inspicite simplicitatem, quam gratifica, quam est in se ipsa suauis et placens: maiores tamen in se reconditos habet thesauros, et dulci est, ut sic dicam, medullata secreto. Queritis quid sit illud? Dixi iam, et si adhuc uultis audire, ignorare me fateor. Possem piam hanc uobis commendare simplicitatem, et ad eius uos emulationem hortari, que tam inexplicabile et dulce mysterium continet, fortasse et confert. Id autem ipsum si fuero conatus euoluere, forsitan ad aliquid occultum et latens pertingam uel experientia, uel coniectura: sed numquid illud erit cuius tam inuolute meminit sponsus in laude dilecte? Quamlibet potuero occultum eruere, aliquid adhuc latebit intrinsecus. Altis illud latet in tenebris: nec nostro subiacet uel stylo,  uel studio. uenerabor ipsum silentium tanti mysterii. Nam quamuis non est datum definite nosse quid sit, eo quod siletur, satis relictum est credere quod aliquid singulariter dulce et sponso gratum sit. Non potest inuestigari quale sit, sed potest estimari quam magnum sit, uel eo ipso quod uerbum tam arcanum dici non licuit.

6. Ut tamen aliquid dixisse uidear, et non ex toto siluisse , accipite quod mihi uidetur in hac parte uere dici posse: utrum accommodate ad presens capitulum, uos uideritis. uirtutes ipse suapte natura intus in animo locate sunt, sed usus quarumdam in exterioribus uiget: quedam uero suam in interioribus exercent potentiam. Et illa quidem carnales declinat illecebras, ista uero spiritualium  deliciarum latebras amplexatur. Illa uel sollicitantes occasiones refugit, uel insolentes affectiones compescit; et quamuis interim necessario, molesto tamen exercitio laborat: ista tali delectatur materia, que non iucunditate magis, quam honestate precellat. Illa simplici intuitu et oculo columbino exteriores dum percurrit species, uel odit uel despicit: ista curiosiore prospectu celestes perlustrat species, perspectis amplius inardescit. Possumus talem quamdam distinctionem formare, ut dicamus alias exteriores esse, alias interiores, alias intimas. Alie enim se a carnalibus retrahunt, alie spiritualibus intendunt, alie quasdam iam tenent primitias. Prime se a mundi illecebra, quam contemnunt,  compescunt: medie se ad id quod spiritualiter concupiscunt, adhuc componunt: ultime, imo intime optatis auide iam utuntur. Deus bone, quantum lucis et deliciarum in illis est latebris! quantus excessus in recessibus illis! Utinam tales me concludant latebre, ut illud de Psalmo dicere possim: Nox hec illuminatio mea in deliciis meis .

7. Ecce nunc aliquid latens attigi in hoc ultimo gradu, et forte uel hoc est, uel aliquid simile quod sponsus signauit. uolo de cetero deferre mysteriis: nec enim fas est audaci sermone orationum arcana nudare, et minus sanctis manibus lingue conuolutas delicate Sancti sanctorum reuoluere species, et reconditum manna contrectare, quod aurea et urna continet, et arca recludit. Et ipsum manne nomen  aliquid ostendit arcanum, et de quo magis possit queri, Quid est hoc? quam dici quid sit hoc. Et cui melius quam manne latens illud comparauerim? Dulcis quidem et celestis est manna cibus: sed uidetis quam secrete reconditus in urna, in arca, in sanctis sanctorum, ut curiosus et minus idoneus ab huiusmodi aspectus arceatur, oculus ille qui columbinus esse non nouit, quem non dirigit et pia credulitas, et intentio pura. Rogamus autem uos, fratres, amplectimini sanctam simplicitatem, quietem mentis, meditationes puras, liberas orationes; quoniam in talibus uasis, et, ut ita dicam, in arca sancte meditationis et interiori orationis urna, diuina nobis est locata refectio, et portio glorie, de qua legitur: Satiabator cum apparuerit gloria tua . Cuius plenitudo uitam nobis eternam conferat per Iesum Christum, cui est honor et gloria per omnia secula seculorum. Amen.



73 SERMO XXIII. Capilli tui sicut greges caprarum que ascenderunt de monte Galaad. Dentes tui sicut greges tonsarum, etc. 

1. Ecclesie, ut bene nostis, hec blandimenta dicuntur, et de spiritualibus eius oculis precedenti disputatum est sermone. Sed quia tales sunt, numquid rari sunt? uide totum corpus eius quomodo plenum sit oculis ante et retro. Oculi eius Prophete, oculi eius Apostoli, qui uel futura predicunt, uel iam facta predicant. Oculi eius sunt utrorumque interpretes et doctores populorum: quorum officio  spiritualia anime uel commoda, uel scandala, et cernimus, et discernimus. Sed nescio, si omnes qui oculi habent officium, teneant et usum. Duces ceci, nec tantum cecorum, sed, quod indignius est, et uidentium, nonne uidentur oculi habere et locum et speciem, sed uirtute carere? Utinam uel id sufficeret, et uirtute prouidendi bona carerent, essentque ad communes utilitates ceci, dum non ad priuatas arguti commoditates. Nunc autem et ceci sunt, et callidi; hebetes ad Ecclesie lucra, ad propria acuti. Sed quomodo oculus est columbe, qui columbe non inseruit, columbe non uidet, columbe non prouidet: qui columbam non ducit, sed magis abducit Ecclesiam, et quantum in ipso est, prauis precipitat  exemplis? De talibus Apostolus loquitur: Omnes que sua sunt querunt, non que Iesu Christi . Tales occupant locum, et peruertunt usum: cum e diuerso sint alii, qui oculi non habent officium ex promotione, sed usurpant ex presumptione. Et quidem frequens hec turba. Quem dabis nunc ex numero discipulorum, qui prelatorum opera penes se, uelut quodam locatus in tribunali, non carpat, non corrigat, non castiget? Isti non iam sunt oculi membrorum, sed quidam oculi oculorum: quomodo si penne et plume in corpore columbe ipsa uelint oculorum dirigere lumina. Nolo locum hunc nimis urgere, ne uos, fratres, exagitare uidear. Estote uestra contenti mensura. Nihil omnino in corpore columbe officio uacat, nichil caret honore: et ea que  abscondita sunt, abundantiorem habent honorem. Denique et capillis sponse suus est honos. Si enim in oculis prelati; in capillis qui sunt intelligendi, nisi discipuli? Et boni discipuli, qui se capillorum more tractabiles et flexibiles exhibent ad omnem nutum magistri, sicut ad motum uenti: qui graciles, et spiritualibus extenuati disciplinis, pene sine corpore sunt, et penitus sine carne, ad omnem insensibiles iniuriam, ut nec tondentis instrumenti sentiant lesionem; in hoc tantum passionis sustinentes molestias, si a capite cui inheserunt, contingat euelli. Reliquo enim emortuo corpore, uitalem ibi tantum sensum retentant, ubi capiti, de quo oriuntur, iunguntur. Qui ipsi uicini cerebro, ubi sapientie dicitur  recessus, quasi ad intima ipsius arcana nituntur intrare: quibus hoc eradicari et quasi inde euelli uidetur, ad exteriores qualibet occasione curas uocari. Nam qui inde sine sensu doloris effluunt, quomodo ibi aut nati, aut radicati credentur?

2. Denique quod non decidant capilli sponse, sed assurgant, audi quod sequitur: Capilli tui sicut grex caprarum, que ascenderunt de monte Galaad. Quasi grex caprarum, eo quod in sublimibus pasti et positi, tendentes semper ad alta ut capre, altum tamen nil sapiunt, sed carnalis conscii sunt infirmitatis. Elatio namque ipsa descendit, ascendit humilitas. Ideo quasi capre, quod semper et alta petant, et ad infirma sua respectent. Et bene de monte Galaad ascendunt: sed tamen nonnisi in monte Galaad,  qui testimonii Aceruus interpretatur. Et quis ille nisi Christus, super quem omnia Prophetarum coaceruata sunt testimonia, cui Prophete, cui Ioannes, cui Pater, cui opera ipsa testimonium reddunt? Hic mons Ecclesie caput est. Noli de hoc monte defluere, si capillus es. Quid nobis separationem minaris, et uelut auulsum iri a reliquorum grege capillorum? Numquid casus tuus Ecclesie caluationem inducet? Nescit illa decaluari. Nam et capilii eius omnes numerati sunt. Ad Synagogam illa interminatio facta est in propheta: Erit pro crispanti crine caluitium . Crispi 74 sunt Ecclesie crines, ad suum semper recurrentes caput, circa illud ambitu amico reuoluti, in ipsa capitis secreta conantes intrare. Ideo capilli eius non decidunt, sed ascendunt  de monte Galaad, operum Christi maiora sibi semper ad imitandum exempla cumulantes. Utinam fidei quam habeo in Christo, omnia opera mea attestentur, et iugi profectu congesta aceruum mihi ascensionis constituant. Quam paucos ego mihi testimonii huius contuli lapides! uereor equidem, ne et in contrarium multos congesserim. Quid enim? nonne tibi uidentur non pro fide, sed magis contra fidem testimonia congessisse, qui sic uiuunt, ut alterius uideantur fidei, quam christiane? Denique tales quam multos uidemus, de quibus iure dici possit: Isti non sic conuersantur, ut qui Christi redemptos se sanguine credant, qui aliam sperent uitam, qui futurum uereantur iudicium, qui tandem euangelica precepta diuinitus data fateantur! Talia utinam penes  me testimonia pauca reperiantur: mallem nulla, ne modicum fermentum aceruum fidelium operum totum denigret.

3. Et, fratres mei , si totius uite uestre respexeritis ordinem, et regularis obseruantie cursum; non erit exiguus, quem boni testimonii cedificatis, aceruus. Nam si a nocturnis uigiliis, quas impigro uelut primitias quasdam prelibatis affectu, et effunditis a principio uigiliarum sicut aquam cor uestrum ante conspectum Dei: si, inquam, a capite singulos per gradus conuersationis diuine seriatim uelitis incedere; quid ibi reperietur quod disciplinam non sonet, quod non concinat fidei nostre,  quod non uel corpus atterat, uel mentem erigat, uel dirigat erectam? Inter psallendum quanta est disciplina in corpore, et quam maior quorumdam in mente, dum ne ad modicum, uel certe tantum ad modicum a sensu uerborum illam sinunt abire? Nam ibi, id est in ipsis que cantantur uerbis, aut ligatam tenent, aut ad cognata relaxant, ad peregrina nequaquam. Quod si contingat , quanta statim castigant censura, et more huius usuras a se reposcunt? Sed nec ipsa communium horarum interualla nocturna uacant. Deus bone, hora illa noctis, quam sine nocte est, quam nox illa illuminatio in deliciis! Orationes ille priuatim fiunt, sed priuata non petunt. Submissior quidem uox, sed mens intensior, et preces tacite multum  habent acuminis. Denique frequenter uocem eripit oratio uehemens: et uerbis nec eget, nec utitur, que puro et pleno fertur affectu. Amor in auribus Domini solus obstrepens, corporalium strepitus dedignatur uerborum, que sicut inchoanti excitamenta sunt, sic impedimenta solent esse perfecte oranti. Quid deinde? ipsis horis matutinis quasi de recenti orationes instaurant, frequentant confessiones, et uerecunda, sed manifesta reuelatione etiam exiguos purgant excessus. Non tamen exiguum reputant, si a Christo uel tenui memoria titubant. Hostis callidi, si quid fuerit improbitate suggestum, sibi imputant iniqui in hac parte estimatores, dum proprium arbitrantur casum, quod aliene sunt fraudis casso conatu tantum prouocati. Quid quotidianus manuum  labor, quo corpus et satis atteritur, et tenuiter pascitur? Labores manuum suarum non soli manducant; sed de insufficienti partiuntur egenis, ut et illis sit tribulatio, dummodo aliis abundet. Interuallis quibusdam leuant labores, sed fesso corpore feruet affectus. Illic tacite lacryme ubertim uoluuntur, prodeunt gemitus, erumpunt suspiria: ut qui iuxta sedent, si forte ex se frigidi sint, uicinis possint scintillis accendi. Quid denique, quod non de crastino cogitant, nec de hodierno quidem? omnem curam proiicientes in ipsum qui eis preest: non premium, sed solum querentes regnum Dei. Quid? quod pene preterieram, in capitulo singulis diebus examinandi abbatis astant iudicio, quasi ad Christi presentati tribunal. Ibi quisque in primis accusator  est sui, accusanti se locum aliis preripere festinans. Quid ipsum continuum silentium, et quedam compositionis grauitas? nonne totam conuersationem uenustat, et quadam sanctitatis pulchra uestit facie? Ipse somnus quoque sanctitatis testimonium reddit, nec in aceruo testimoniorum est tantorum sine confessione. Nam reliquie cogitationum confitentur 75 Christo, ubi somno corpus obruitur. Quomodo enim dormientis poterunt non uersari ante oculos totius diurne conuersationis imagines depicte, et in animo uigilare?

4. Non tibi magnus hic uidetur testimonii aceruus erigi, nisi quod non aceruatim et sine ordine fiunt ista, sed serie certa, et suis singula sunt distincta  temporibus? Nonne hec testimonia credibilia facta sunt nimis, eo quod domum tuam talis decet sanctitudo, Domine? Utinam cordis mei radices super istum densentur aceruum. Nescit sterilis esse tantus bone conuersationis cumulus. Locus est altus et uber, qualem propheta commemorat: uinea facta est dilecto in cornu, in loco uberi . Et magnum plane fertilis soli testimonium, fructuum prouentus uberior: sicut e contrario loci ubertas, arboris qualitatem redarguit de infructuositate sua. An non arbor mala, que terram bonam occupans, fructus condignos non parit, sed nec ullos bone spei parturit flores? Forsitan et ficulneam illam sterilem, quam Dominus iussit succidi , fertiles de uicino uinee condemnabant. Periniquum  est, in sancta conuersatione plantatum, nil sanctum moliri, et excusationes pretendentem cognatis exemplis conuinci, et inde descensiones disponere in corde suo, unde alii ascendunt. Sufficiat tibi qui talis es, descensus tuus. Quid bonorum aceruum operum, quem alii alacritate conscendunt, detrahere moliris, et regulares obseruantias immutare, quarum et numerum, et rigorem causaris? Noli prohibere eos qui bene faciunt; si potes, et ipse ascende. Audi de quanto et quali aceruo sancti ascenderunt. Sancti ludibria et uerbera experti, insuper et uincula et carceres, lapidati sunt, secti sunt, tentati sunt, in occisione gladii mortui sunt. Circuierunt in melotis, in pellibus caprinis, egentes, angustiati, afflicti, in solitudinibus errantes, in montibus et in speluncis, et  in cauernis terre; et hi omnes testimonio fidei probati sunt . uides quanto sit eorum fides probata scrutinio, quibus testimoniis examinata? Quid a uobis tale uel expetitur, uel exspectatur? Et uestra hec inferiori genere testimonia credibilia satis, eo quidem credibiliora, quod non ea necessitas imposuit, sed supposuit se uoluntas. uoluntas ergo uoluntas sit, et prime libertatis iure nitatur, liberam se ad persistendum exhibeat, non estimet ad recedendum. Agnoscat necessitatis debitum, sed non sentiat iugum. In bono libera sit, et ad bonum nichilominus libera; in illo quod iam tenet, et ad illud quo tendere debet: sed ad ea que retro sunt, nullam sibi licentiam permissam existimans.

5. De quanto aceruo testimonii Paulus ascenderit,  tandem audite. Ipse, inquit, quidem Spiritus testimonium reddit spiritui nostro, quod sumus filii Dei . Quantus uno in hoc testimonio aceruus! Sed foris nunquid non perhibuit testimonium? Deo, inquit, attestante signis et prodigiis et uariis uirtutibus, et Spiritus sancti distributionibus . Et tamen tanto constitutus in aceruo uirtutum et attestantium gratiarum: Nondum, inquit, me arbitror comprehendisse. Unum quidem que retro sunt oblitus, ad anteriora extendor . Et nos ergo tantam habentes impositam nubem testium, deponentes omne pondus et circumstans nos peccatum, per patientiam curramus ad propositum certamen; aspicientes in auctorem fidei et  consummatorem Iesum, qui proposito sibi gaudio sustinuit crucem, confusione contempta, atque in dextera Dei sedet. Recogitate enim eum qui talem sustinuit a peccatoribus aduersus semetipsum contradictionem, ut ne fatigemini animis uestris deficientes. Nondum enim usque ad sanguinem restitistis . Illorum enim testimonia prerogatiua quadam dicuntur testimonia, id est martyria, qui pro fide Christi sanguinem fuderunt. uidete primum ipsum martyrem Stephanum de quanto lapidum aceruo ascenderit ad Christum, quem et omnes sequuntur anime iuste. Quasi grex, inquit, caprarum que ascenderunt de monte Galaad. Gestabant thesaurum fidei in uasis fictilibus, sed sublimitas erat uirtutis Dei. Ideo quasi ascendentes dicuntur, quod  eos immania tormenta non tam infregerunt, quam firmauerunt ad reddendum testimonium uirtute magna. Quid hic eis animi est, qui nec unam, et eam leuem, et amicam prepositorum increpationem sustinent; sed ad unum austerius uerbum totus liquescit boni propositi, quem sibi firmauerant, rigor? Istorum tot suffulta adminiculis testimonia uix stare possunt; 76 illorum tot repressa tormentis uberius eruperunt. An non quantus numerus suppliciorum, tantus et aceruus testimoniorum? Etsi morte affecti tota die, et estimati sicut oues occisionis, in omnibus tamen superauerunt, et uelut superascenderunt de Galaad, de aceruo martyrii. Non enim de conseruanda corporali uita certamen inierunt sancti, sed de uita fidei, ex qua iustus uiuit. Ideoque in omnibus  superant quibus salua causa consistit. Quomodo enim non superant, cum aut persistendo in confessione redditi sunt eternitati, aut persuadendo persecutores informauerunt ueritati? Denique etsi estimati sunt sicut oues occisionis, quibusdam tamen innocuis dentibus ab infidelitatis radice hostes preciderunt suos, ut inter Ecclesie uitalia reconderent uiscera.

6. Au non hoc sibi uult quod subnectitur? Dentes, inquit, tui quasi grex detonsarum. Aduertis quales oues iste sint, que possunt quidem detonderi; sed dentes earum non possunt conteri. Occidi possunt, et flecti nequeunt. Imo ipsi persecutores infregerunt suos, et inuincibilis doctrine sermonibus emollitos quasi dentibus mansos, in fidelium traiecerunt unitatem.  Petro dictum est, Macta et manduca . Et Moysi dentes non sunt moti . Dentes enim eorum arma et sagitte: arma spiritualia, potentia Deo ad debellandas munitiones. An non quidam Ecclesie dentes, de quibus dicit Apostolus: Intret infidelis aut idiota, diiudicatur ab omnibus, conuincitur ab omnibus, occulta cordis eius manifesta fiunt, et sic cadens in faciem pronuntiat quia uere in uobis sit Deus . Nolite, fratres, istorum uereri morsus dentium: non sunt canini, sed ouini. Detonsarum enim gregi conferuntur. In canibus non dilaceratio, sed latratus commendatur. Canes muti, dicit Isaias, non ualentes latrare: canes impudentissimi, nescientes saturitatem . Ac si quibusdam exprobret  quod in altero se canum officio exuant, in altero se canes exhibeant: latrare non ualentes, et non desinentes lacerare Tales sunt qui inuicem mordent et comedunt, et consumuntur ab inuicem. Utinam huc usque sufficiat ut inuicem mordeant et comedant, nec tentent ipsos detonsarum lacerare dentes. Ipsi doctores Ecclesie et prepositi nonne tibi uidentur dentes quidam, qui redargutionis beneuole uelut morsibus subiectos conuincunt, diiudicant, manifestant, et ad meliorem emolliunt statum? Quod si tu predurus es, et emolliri non potes, quid remordere paras? An non remordes, qui uel in occulto detrahis, uel palam contradicis? Quid dentem contra dentem paras, dentem improbum contra dentem pium? Mordere potes, sed consumere non potes. Dentes  enim sunt: et duri sunt et firmi; et detrahentes non metuunt, memores se cum propheta inter scorpiones et incredulos commorari ; et, sicut oues, missos inter lupos , ut ipsos lupos in oues rationabili tolerantia et exhortatione commutent. Et bene detonsarum dicuntur, quod illorum non sint morsus fugiendi, qui bonorum operum exempla, sicut uellera quedam, subiecti ministrant.

7. Non tamen usus dentium in alienis tantum remordendis et conuincendis erroribus estimatur. Est et potior quidam eorum usus, si qui idonei sunt solidum celestis edulii mandere panem, et sublimioris doctrine secretos diiudicare et discernere  intellectus, quibus non iam lacte opus est, sed solido cibo, ipsumque quodammodo attenuare et infirmare possunt, et quodam temperamento uel dispensationis uel disputationis illis sobrium reddere, qui ad solidum per se insufficientes erant, sed tantummodo lactis participes. Quodam enim solidioris instrumenti ad mandendum utuntur ministerio, qui exercitatos habent sensus ad discretionem boni et mali: imo etiam boni et boni, non tantum iudicantes inter noctem et diem, sed omnem iudicantes diem. Et iure de lauacro ascendere dicit, ut mundando cordi studiosos probet, eo quod mundis corde diuina sit repromissa cognitio. uides quomodo lautos et irreprehensibiles esse oportet eos, qui aliorum excessus debent remordere  et corripere: quomodo lautos et mundos corde, qui diuini sermonis dispensare debent alimoniam, et arcanos secretioris uerbi discutere sensus, sapientie intima rimari, et ruminare uiscera.

8 Dentes tui quasi grex detonsarum. Quare ergo, quasi grex? Utique quod sese non impugnent, et aduersentur 77 sibi, sed in simplicitate et unitate sensus sui concinunt et concordant Ecclesie dentes, Quasi grex detonsarum que ascenderunt de lauacro. ueterem enim deponentes hominem, et onere superuacuo leuati ac loti, alacrius ad superiora conscendunt. Siquidem ipsi pili ueteres oneri iam esse incipiunt, cum primo noua uellera germinant,  cum hiems transiit, cum imber abiit et recessit. Ideoque si ueteri et superuacuo leuium et inanium rerum uellere te inuolui adhuc necessarium ducis, nondum tibi hiemalia congelate mentis frigora transierunt. Bene ergo detonsi et de lauacro ascendunt, quasi nichil ueteris uel sarcine uel sordis habentes. Attendis quod non tibi sufficit detonderi, non sufficit exonerari, non sufficit lotum et nouum fieri, nisi statim ascendas, et spiritu incedas, qui renouaris in spiritu? Si spiritu, inquit, uiuimus, spiritu et ambulemus?  Tu igitur si ascendere disponis, ascende semper de lauacro, semper nouus et mundus. Laua per singulas noctes lectum tuum lacrymis. Aut si te peccatum non quasi nox inuoluit, sed sicut nubes  preteruolat; tu tamen lauare per singulas noctes, etiam leuium uestigia delictorum lacrymis dele. Hic enim in conualle lacrymarum locus est lauacri. Quid est quod sordes congestas, et peccati purgamenta futuri reseruas lauacro seculi? Quid scis si non erit illic conflatorium magis, quam lauacrum? Nam que hic facile poterant ablui, ibi non tam in misericordie, quam in spiritu iudicii et ardoris purgantur. Et felix qui de seculo, non quasi de ceno, sed quasi de lauacro ascendit, non habens necesse ut aliquid in se lauet, sed est mundus totus. Iste plane dignus habebitur dealbatis dentibus, id est anime sensibus, panem angelorum manducare: non iam panem doloris, sed panem qui letificat cor hominis, illum utique panem  quem significauit propheta dicens, Satiabor cum apparuerit gloria tua . Sic enim illa gloria dum non apparet, pascit; reficit dum reuelatur. Huius siquidem glorie reuelatio plena, quid est, nisi sapientia uera? Que nos ad se ipsam edendum inuitans, non alias a nobis manditur, nisi cum illam meditamur uelut uitales pure mentis delicias, et indeficientem refectionem. Hic ergo purgatos et exercitatos animi sensus habeamus, non iam ad discretionem boni et mali, sed tantum ad perceptionem tanti boni. Actitemus hic crebro quod ibi continue agemus: preoccupemus frequenter, in quo indesinenter occupandi erimus. Summum nobis hic negotium sit, quod solum ibi erit. Contemplatio namque sapientie, eterna refectio  est. Nihil omnino spiritualibus anime dentibus dulcius ruminatur, quam ille Panis uiuus, qui Patri ait: Hec est uita eterna, ut cognoscant te uerum Deum, et quem misisti Iesum Christum ; qui uiuit et regnat Deus per omnia secula seculorum. Amen.



SERMO XXIu. Omnes gemellis fetibus, et sterilis non est in eis. Sicut uitta coccinea labia tua .

1. Audistis precedenti commendatos sermone sponse dentes. Iure quidem: quod non exigua sit pulchritudinis ratio in dentibus posita, si candidi sint, si equaliter conserti. Nec tantum aptitudo, sed et utilitas in dentibus placet. Quid  enim? Ioannes in Apocalypsi inuolutum, quod sibi ab angelo porrectum est, quomodo comederet uolumen  sine idoneis ad talem cibum dentibus? Durus uidebatur cibus liber integer: et ideo dentibus opus erat, qui illum comminuerent integrum, et emollirent durum, ut leuius deglutiri posset. Et bonus plane dens intelligentia exercitata, intelligentia spiritualis, que omnia diiudicat, omnia discutit, omnia ruminat et scrutatur, etiam profunda Dei: que etiam ipsam inuoluti libri medullam mandit, et intima sapientie comedit uiscera. Stultus, sicut scriptum est, complicat manus suas, et comedit uiscera sua . Cibus iste cruentus, cibus carnalis est, cibus qui perit, imo qui perimit. Quam dulcius et utilius  uiscera sapientie comeduntur, et sacri uerbi arcana? Non potest cruentis attingi dentibus, sed lotis et candidis, quia candor est ipsa lucis eterne, et ipsius sponsi dentes lacte candidiores dicuntur. Propterea tales in sponsa commendat, qui suis sint similes: Dentes tui sicut grex 78 detonsarum, que ascenderunt de lauacro. Non modo lotos, sed et liberos oportet mentis sensus habere, si quis illos ad diuini uerbi scrutinium parat.

2. Omnes gemellis fetibus, et sterilis non est in eis. Sterilitas reputatur, si uel uno fueris fetu contentus. Si potuisti ad sacratum aliquem in Scripturis intellectum pertingere, unum iam peperisti fetum. Bonus profectus et ingens, sed insufficiens sacrato sensui, si affectus non respondeat. Sterilis  est intelligentia, quam non ceua et germana comitatur deuotio. Ubique tibi in Scripturis spargitur quasi semen quoddam, unde gemellum hunc possis fetum concipere. Non tantum subtilia, sed suauia ibi sunt omnia. Et preceptum Domini lucidum est, et ignitum eloquium. Sterile est in te uerbum Dei, ex qua parte horum alterutrum non operatur. Si per intelligentiam uides, sed gelido adhuc riges affectu; nonne sterilis et inefficax reputatur in te uerbi Dei uirtus ignea? Denique etsi ad ignem spectat ut illuminet, multo amplius ut succendat. uerbum, inquit Dominus, quod egredietur de ore meo, non reuertetur ad me uacuum, sed faciet et prosperabitur in his ad que misi illud . Ad que? Habes in Euangelio:  Ignem ueni mittere in terram, et quid uolo nisi ut succendatur?  Semen est uerbum Dei, et in eo, sicut apud Iob legis, et lux, et estus spargitur super terram . Sed nescio quo pacto lux amplius germinauit, et dilexerunt homines magis lucem, quam feruorem: nisi quod ipsi magis sibi de luce placeant, qui id ipsum quod lucet non amplectuntur. An non tibi uidetur perdidisse aut dedidicisse naturam ignis non succendens? Cum audis aliquem quasi gloriantem et dicentem: Non me ille Scripture sacre sermo edificat: quid aliud uidetur tibi dicere, quam, Perdidit in me efficaciam uerbum ignitum; non me succendit, non inflammat, non exercet in me  uim genitalem? Sterilitatem suam imputat uerbo, quod, quantum in se est, crescit et fructificat. Quam gloriosa, frater, iactantia, quod non te sermo diuinus edificat, qui ista loqueris! Forsitan euersa et euulsa nondum sunt: uetera ideo noua superedificari non ualent, non germinare, non gigni. Felix in quo amoris mundani desiccatus est humor, et uigor deficit: in eo facile igniti uerbi uis operatur. uerbum Dei et lucet, et ardet. Neutra in te uirtute priuetur, sed geminum de isto semine concipe fetum. Sterilis reputatur uterus qui istis fetibus non grauidatur. In Christo Iesu neque circumcisio aliquid ualet, neque preputium, sed fides que per dilectionem operatur . Bonus plane fetus dilectio, quia caritas in fructibus  Spiritus connumeratur. Denique uelut gemelli fetus gemina caritas. Diliges Dominum Deum tuum ex toto corde tuo, et ex tota anima tua, et ex tota mente tua. Hoc est maximum et primum mandatum. Secundum simile est huic: Diliges proximum tuum sicut te ipsum. Illud primum, istud secundum: utrumque maximum, quia istud simile illi. Boni et sufficientes isti fetus gemelli quia in his tota lex pendet et Prophete . Denique et finis precepti caritas , que etiam alibi uinculum perfectionis dicitur .

3. Et congrue de coccineo uinculo sequitur, de quo in laude labiorum sponse assumpta est similitudo. Sicut uitta coccinea labia tua. Ea enim labia  ligant et rutilant, que de tali uentris fructu loquuntur. Concepta in corde caritas, quasi ignis flammigerans, coccineo colore labia inficit, per que erumpit. Calor de excelso missus in corde, germanum labiis prestat colorem. Quid enim aliud sibi uult quod coccinea dicuntur, nisi quod in hoc flammea demonstrantur, eo quod coccus igneo rubet colore? Labia hec non iam altaris carbonibus purgari indigent, et exteriori igne aduri. Ipsa enim de interiori flamma iam flammea sunt, et conceptum uisceribus ignem de excelso aliis seminant. Salutarem utique disseminant scientiam, legem igneam, quam Dominus uenit in terram mittere. Bene coccinea labia, que hunc ignem non solum in terram, sed et in celum mittunt. Denique et ipsum Dominum celi  succendunt. Ideo coccinea commendat labia, quod illi coccinea sunt, quod illi calentia uidentur, quod illa flammea sentit, et in mutuam amplius succendunt caritatem. Mira res: ignis ipse est, et nostris tamen inardescit scintillis. Quidni? Et gladius est uerbum Dei , et tamen uulneratur. uulnerasti cor meum, soror mea sponsa, uulnerasti cor meum in uno oculorum 79 tuorum . Ita et ignis est, et tamen inflammatur. uulneratur oculo, labio inflammatur, etiam et ligatur: ideo uitte comparatur. Sed caritas uulnus est, caritas uitta est, caritas coccus est. uides quam acuta, quam tenax, quam ignea est caritas? Talibus in orando utere labiis, tenaci uelut uitta uinculo memorie cordi tuo dilectum astringe, agglutina,  succende illum succenso affectu. Quam dulce, si dicat et alludat tibi: Ignitum eloquium tuum uehementer, et sponsus tuus diligit illud! Osculare me osculo oris tui, quia pulchra sunt labia tua sicut uitta coccinea. Osculandi siquidem desiderium labiorum innuit commendatio. Labia sua tuis desiderat imprimi, ut fiat os unum et labium unum, et post impressionem dicat tibi: Hoc nunc os ex ore meo, et labium de labio meo. Diffusa gratia in labiis eius in tua se refundit, et de cocco suo tua sunt effecta coccinea. Bona impressio, que tantam exprimit gratiam in labiis sponse. Memineris tamen non me nunc labia significare carnalia, sed spiritualia, sed interiora, sed illa de quibus Apostolus loquitur:  Cantantes et psallentes in cordibus uestris Domino . Si sponsa es, in hoc unum debent esse constricta, debent esse succensa labia tua, ut dilecto tuo supplicent, ut confabulentur cum illo, ut illi canant, et dicas cum propheta: Exsultabunt labia mea cum cantauero tibi . In tam sancta confabulatione nil sit in labiis tuis fluidum, et quasi uitta sunt: nil frigidum, et habes illa coccinea. Quis mihi det, Iesu bone, talia habere labia in conferendis tecum sermonibus, tam prompta, tam exserta, tam succensa; succensa et exsultantia, ut tantum tibi cantent, et de te cantent? Talia sint utinam labia mea, que subtili quodam ductu et succenso affectu indirupte meditationis, funiculi coccinei specimen exprimant.

 4. Huiusmodi labium in sponsa Christus commendat, non tantum in oratione, sed etiam in exhortatione, ut potens sit exhortari in doctrina sana. Que enim se labia in eius alloquio adstringunt, iure quidem salutarem diffundunt et disseminant scientiam, si dulci et feruida utantur oratione, ut audientium corda excitent: coccinea sunt, quia inflammantia. Si uero simul exhortentur et doceant, et ea doceant que sanam deceant doctrinam, que regulis concinant fidei; iam quasi uitta sunt, et non solum salutarem, sed etiam insolubilem disseminant scientiam. Quid enim tam sibi coherens, tam tenax, tam insolubili contextum nodo, quam ratio fidei? Talia Paulus discipulum informabat dicens: Attende exhortationi et doctrine . Sed et in  sermone communi, ubi fidei non tractantur mysteria, etiam sic uitte coccinee labia tua conferuntur, si fuerit sermo tuus subtili mensura districtus, et discretus, et parcus, et grato uerecundie rubore coloratus; si Crucis Christi eo frequenter, quo libenter mentionem usurpet. O beata hec labia, Christi et osculo, et alloquio uere digna; labia tam sincera, et tam succensa! in fide sincera, et in amore succensa. Succensio ista de intimis et de summis est, nil habens de infimis.

5. Nam est succensio quedam de inferis erumpens. Iacobus ait: Lingua, modicum membrum, inflammat rotam natiuitatis nostre, inflammata et ipsa a 80 gehenna . Quomodo potest bene inflammare lingua tam pessime inflammata?  uitiate natiuitatis mobilis corruptela per se nimis rotatur ad malum, et uolubilitate propria fertur in preceps: et quid necesse est inflammare rotam hanc, que firmari non potest, sed per se fertur in malum? Denique diligenter appositum est: Cor hominis in malum ab adolescentia sua . A prima natiuitate impulsa nescit cursum inflectere: et tu illam lingua praua impellis amplius et inflammas? Lingua praua iracundie et indignationis occasiones requirit; iniurias uel falsas simulat, uel ueras exaggerat, quas debuerat dissimulare: ad offensam officia etiam interpretatur, et uenenati sermonis scintillas adhibet ad commouendum cor suum. Quid lingua nequam cordi tuo talem adhibes  flammam? Sufficiat illi flamma sua, sufficiat illi concupiscentie ardor carnalis, et leuitatis calor innate, quibus cor tuum, ac si uolubilis rota, impellitur. Hanc tibi flammam natiuitas prima ingenuit, sed renascendi gratia restringit. Noli ignem igni adhibere, et concupiscentie addere malitiam. Ignem hunc quem euomis, hauris de gehenna. Inde incipit, et illo rapit. Lingua, inquit, inflammata a gehenna. Lingua hec mala coccinea est, sed uitta non est. Non enim ligat, sed dissipat. Male succendit, quia succidit unita, qui dissidii uerba scintillat: et flamma talis de inferis est. Nam flamma que desursum est, pudica est, pacifica est, bonis consentiens, et bonos faciens. uerbum enim dulce et multiplicat amicos, et mitigat inimicos. Quasi flammam flamma  consumit, inferiorem superior, infernalem celestis: dum sapiens et suaue uerbum uincit malignum, et dulce durum emollit. Et ideo dicit: Sicut uitta coccinea labia tua, et eloquium tuum dulce. Non enim decent Sponsam nisi uerba dulcia, uerba amoris, uerba que delicati funiculi uice funguntur, uerba que Sponsum irretiant et trahant uinculis caritatis. Felix anima, que huiusmodi nouit dulcium uerborum nectere retia, quibus Iesum illaqueet, alliget uerbum Patris animi affectibus, uelut affatibus Christum includat, amatorio detineat sermone et delectet, ut eius eloquium dulce sit ei, qui habet uerba uite eterne, et est uerbum eternum, quod cum Patre et Spiritu sancto uiuit et regnat Deus per omnia secula seculorum. Amen.



SERMO XXu. Sicut fragmentum mali Punici, sic gene tue, etc. 


1. Quam suaues sunt, putas, sponse gene, que mandi possunt, que salubris fructus obtinent gratiam? Et reuera etiam corporales genas alicuius ita grata uideas uenustate refertas, ut ipsa exterior facies intuentium animos reficere possit, et de interiori quam innuit, cibare gratia. uenustas uultus mentem interpretatur, et inter nos affectus facies loquitur. uides quam consequenter post candidos dentes et coccinea labia, genarum inducitur mentio. Gene satis germane sunt labiis, et ipsis tacentibus quodam uisibili uerbo mentis arcana demonstrant. Gene ipse uocis usum habent; et oris aut  supplent officium, aut amplius exornant. Quantumuis fuerit dulcis et feruidus sermo, omnem eius gratiam procax uultus exasperat, et leuitate sua eloquii grauitatem imminuit. Ideo de genis sequitur, quod earum modesta maturitas coccinei labii accumulet gratiam. Denique quamdam earum maturitatem tacite uidetur innuere, quas fructui comparauit. In fructibus enim semper grata maturitas. Et in precedentibus genas eius descripsit ut turturis, eo quod nichil lasciuum, nichil leue, nichil petulans in eius appareat uultu, sed desideriorum estus genas dulci grauitate deiiciat. Affectus anxii uultum lasciuire non sinunt, et amatorie meditationes omnem a genis leuitatem ablegant. Turtur siquidem  auis sollicita est, auis gemebunda. Talem uult Paulus uirginem esse, ut sollicita sit quomodo placeat Deo , que dicere soleat: Sitiuit anima mea ad Deum fontem uiuum; quando ueniam et apparebo ante faciem Domini?  An non tibi uidetur uox hec esse gementis? Gemitus tuus dulcis, quem genuit amor. Quomodo non graues et mature gene, quas gemebundus informat affectus? Gemitus isti non tantum gemitus, sed refectionis gratiam tenent. Cibabis, inquit, nos pane lacrymarum . Et in presenti malo Punico sponsi genas assimilat, eo quod sollicitus et amatorius affectus cognata quadam maturitate, et uultum uestiat, et cibet intuentes. Relucens enim in facie mentis gratia, uidentes quasi reficit, dum dulciter  afficit, et suam in alios transfundit passionem. Non possum non dulciter moueri, dum talem penes me uultum depingo: et amatorie gene in me similem gignunt affectum dum recogitantur. Quanto magis dum uidentur? nam expressior uisio quam cogitatus. Pulchre omnino gene, in quibus tanta uenustas eminet, quas grata commendat humilitas: nil in se altum habentes, nil rigidum, sed que sunt ad modeste humilitatis compositionem quodam discipline exercitio infracte.

2. Sicut fragmen, inquit, mali punici, sic gene tue. An non tibi quasi fractas habuisse genas uidetur ille, qui eas dedit percutientibus, dedit uellentibus, et non auertit a conspuentibus . Bona quidem hec fractio, per quam interior cepit uirtus  eminere, et que intra carnis corticem concludebatur, erumpere gratia. Quasi confracta uidetur tanta dignitas, ad passionis inaniens se ipsam iniurias: sed per hec 81 fragmenta salutis se nobis ubertas effudit. Et tu si adimpleas ea que desunt passionum Christi in carne tua , si portes stigmata Christi Iesu in corpore tuo ; iam tibi dicit Christus, quia sicut fragmen mali punici, sic gene tue. Si confracte sunt, et quasi crucifixe gene tue, si quadam edomite et exculte disciplina, nonne tibi uidentur uelut fragmina cuiusdam boni fructus? Et in consequentibus ad sponsum dicitur quia gene eius sicut areole aromatum , eo quod exarate sint et culte et composite aromatibus confouendis. Sic et hic sponse genas sicut  fragmen mali punici esse dicit. Et bona confractio, per quam non mors ingreditur, sed spiritualis fructus specimen elucet. Bone ergo gene, que per humilitatem ita confracte sunt, ut fructus interni non perdant, sed magis prodant gratiam. Denique et ipsa mala punica gratam modesti uultus uerecundiam, corticis rubei colore designant. Optimum plane in Christi sponsa decoramentum, uerecundia. uerecundia, quasi aurora quedam, omnium actuum colorat principia, et uirgineo uirtutes reliquas uenustat pudore. uerecundia bona sua non petulanter iactat, sed parce eloquitur, contenta tenuiter innuisse, et cum urget necessitas. Iesu bone, quanta ubique uerecundia in sermonibus tuis! quam propriis parcus in laudibus, quas poteras sufficienter eloqui, tam  sine humilitatis iactura, quam sine damno ueritatis! Et cum propria exprimeret, tamen nomen suppressit. Poterat plenius eloqui, sed ipse ad sponse exemplum modesti pudoris colorem assumpsit. Non hanc modo predico uerecundiam, que corporali rubore solet ora suffundere, sed eam que totius conuersationis uenustat faciem. Nam sicut corporis, ita et conuersationis gene sunt quedam, in quibus nichil est eo colore gratius, si operum omnium habitus humilitatem redoleat, si plus occultet in corde, quam ostentet in facie. Denique et hic dicit: Sicut fragmen mali punici, sic gene tue, absque occultis tuis. Bone gene, que sicut nichil habent simulatum, ita multum habent occultatum; que sicut nichil fingunt,  sic nec totum effundunt; que minus pretendunt in specie, quam tenent in uirtute.

3. Possunt hec ad interiores anime genas referri, que in conscientie facie sunt, ubi non homo, sed Deus uidet. Habet cuiusque conscientia quadam propriam faciem. Eius gene uerecundo humilitatis rubent colore, si penes se opera non iactet, non magnificet merita, non illa eximia putet, sed tam exigua pudeat. Quis enim gloriabitur castum se habere cor?  Si accepit, quomodo gloriabitur quasi non acceperit? Et tamen ipsa que accepit dona, quis intelligit? Nam si delicta non intelligit, quanto minus dona? Dona desursum sunt, descendunt a Patre luminum. Que uero Dei sunt, nemo nouit, nisi Spiritus Dei. Ideo si cui Deus per  Spiritum suum reuelat, non tam ipse nouit, quam Spiritus Dei in illo. Nos, inquit Paulus, accepimus Spiritum qui ex Deo est, ut sciamus que a Deo donata sunt nobis . Numquid omnia? aut si omnia scire potuit, numquid omnino? Ne unum quidem, ut arbitror, ex integro: et si in flagello, non potuit intelligere donum. Utiliter ipsa sibi conscientia absconditur in parte, et ipse proficiendi amor nimius incrementa sui profectus ignorat. Denique non ipsa uirtutum uelut pomorum integritas, sed tantum fragmina in genis sponse eminere dicuntur; quia quod in genis est, in euidenti est. Et si nouit quis ueram in se uirtutis alicuius gratiam, numquid uehementiam, numquid constantiam, numquid  perseuerantiam? Non est, inquit, occultatum os meum a te, quod fecisti in occulto . Et si mihi occultum est, non tamen tibi. Spiritus enim tuus omnia scrutatur, etiam occulta mea. Utinam talia in me occulta multa habeam cognita tibi, Iesu bone, et reposita in thesauris tuis. Periculosa repositio istorum in mea scientia, ideo tue magis tuto illa committo. Sed non ego tam illa committo tibi, quam tu non committis mihi. Penes te adhuc tutius foues quod fecisti in occulto. Nec sponse perfectio tanta sinitur ipsi patere et prodire in genas.

4. Sic, inquit, gene tue, absque occultis tuis. Sunt quedam occulta tempore congruo producenda in lucem, et in facie collocanda. Interim latent in  semine, tempore suo plenam acceptura speciem. Nunc igitur sponsa es, sed nondum apparet quid eris. Quis, putas, similis mei 82 cum apparuero? Et nunc similitudinem tenes in parte, quia ex parte cognoscis. Reuelata facie iam gloriam meam specularis, sed tamen adhuc transformaris a claritate in claritatem . Dum transformaris, nondum integre tenes. Transformari proficere est, non esse perfectum. Perfectum autem tuum nondum tui; sed iam oculi mei uident: penes me iam es qualis futura es. Iam in libro descripta es uite, et in manibus depinxi te. Facies tua coram me semper, coram me fulget, que in te nunc est obfuscata. Iam drachmam imaginis mee in te inueni, sed adhuc quadam squalet rubigine, et occultatur species  eius. Iam fides tuis rubet in genis, et uite colorem infundit; sed adhuc fidei res est in occulto. Ideo sicut fragmen mali punici, sic gene tue, absque occultis tuis. Grata satis fidei facies, sed de occultis tuis mihi commendabilior appares. Patientie uirtus in euidenti, et quasi in genis tuis satis iam placet; sed ego de posteriore te magis estimo gloria. Et reuera, fratres, non sunt condigne, non dico passiones, sed et ipsa patientia huius temporis, ad futuram gloriam que reuelabitur in nobis . Cuius iam quedam in nobis iacta sunt semina, que occulta operatione se ipsa ad maturitatem perducunt, et ad perfecti fructus substantiam. Substantia hec per quamdam seminalem gratiam nunc occultatur in nobis. Substantia mea, inquit, in inferioribus  terre . uides ubi occultatam eam dicit? in inferioribus terre. Feliciter cum eo quod non in infimis. Ego quedam terre superiora accipio, quedam inferiora, quedam infima. Superiora sunt ipsa corporis humani natura: inferiora, ipsius nature corruptela: infima, quedam iniquitas et culpa de corruptela procedens, et ipsam magis corrumpens. Ideo non dicit substantiam suam in infimis, quod nullum habeat spiritualis gratia  cum iniquitate commercium: sed, in inferioribus terre. Substantia mea, eo quod medicinaliter gratia Spiritus in infirmitate carnis sit occultata, et quasi fermentum abscondita sanans et operans, donec absorbeatur mortalitas a  uita. Nam non debet massa fermentum corrumpere, sed magis a fermento in similem conuerti saporem.

5. Sed et alibi idem dicit: Substantia mea apud te est . Ergo et in inferioribus terre eius substantia est, et apud Dominum. Distantibus est in locis abscondita, in superioribus celi, et in inferioribus terre; in eternitate, et in infirmitate: ibi per prouidentiam, hic per inoperantem gratiam. Et bona gratia, que sic uirtutum profectus operatur, ut quemdam perfectionis saporem nobis uicissim aspiret, et eructet abscondita ab origine mundi, abscondita mundo, et abscondita in Deo, ubi uita nostra abscondita est cum Christo. Et uere magna multitudo dulcedinis  tue, Domine, quam abscondisti, sed timentibus te, non amantibus. Ideo nec sponse forte hec furtiua dulcedo. Illa ipsa occulta sunt sponse, de quibus dicit: Ita gene tue, absque occultis tuis. Ideo non propter illam tantum hec uox facta est, sed propter circumstantes, magis uero propter longe stantes, et propter resistentes: propter illos qui se timide retrahunt a sancta conuersatione, et propter illos qui inuide detrahunt. Quorum alii uitam secretam, uitam sanctorum, uacuam putant et sine honore. Alii quidem et si non uacuam, tamen totum eius excursum cum summo horrore; nam exitum sine honore suspicari non audent. Alii uanam, alii amaram religionem putant. Illi non uenerantur, et isti uerentur accedere. Ideo de occultis sponse curauit  tenuiter innuere, quasi ex obliquo illos tangens, et istos trahens, dum sic latenter de intimis eius admonuit deliciis: Sic, inquit, gene tue, absque occultis tuis. Ac si dicat: Si cognouissent et alii quibus absconditis adimpletus est uenter tuus, o sponsa, quam facile omnia detrimentum facerent ut illa lucrarentur! quam libenter et bona perderent, et mala perferrent ut abscondite dulcedinis participes efficerentur! Nunc autem abscondita est ab oculis eorum, que sanctis animabus in occulto per uices alludit. Grata tamen uicissitudo, que multorum molestias mitigat temporum: nec exiles delicie, que in futura tempora abundant. Quid egestatem in illa ueremini? Delicie in occultis eius, et abundantes delicie. Abundantia enim in turribus tuis, o sponsa.  Denique sicut turris Dauid collum tuum: et si latent delicie, sed uirtus eminet. Quomodo 83 non eminens, turri collata? Sed difleramus hunc in crastinum sermonem, dicturi de hac turre quod ipse Dauid dederit auctor eius et tutor iehsu Christus, qui uiuit et regnat per omnia secula seculorum. Amen.



SERMO XXuI. Sicut turris Dauid collum tuum, que edificata est cum propugnaculis. Mille clypei pendent ex ea, etc. 

1. Iam fortia ad sponsam et de sponsa loquitur; nam delicata in superioribus, ubi sic ait: Collum tuum sicut monilia . Et simile quid habes in Psalmo: Dominus decorem induit, induit fortitudinem . Bona hec indumenta,  quorum unum ornat, alterum armat. Primum illud posuit quod magis proprium sponse uidetur. Nunc se ad eius quamdam fortitudinem conuertit. uirtus fortitudinis tanto in sponsa pretiosior quanto rarior. Rara plane: mulierem enim fortem quis inueniet?  Et si potest, tu tamen, Iesu bone, non tam inuenis que talis sit, quam preuenis ut sit. Non se ipsa hec turris edificat, sed ipse sine quo in uanum laborant edificantes. Et uide quam fortem uelit intelligi, quam turri Dauid assimilat. Sicut turris, inquit, Dauid collum tuum. Noli in hoc collo inflexibilitatem et duritiam accipere. Hec enim non possunt ad laudem deflecti, sed maledictionis sententiam prouocant. Maledictus, inquit, furor eorum,  quia pertinax: et obstinatio, quia dura . Neruus, inquit, ferreus ceruix tua . Ad condemnationem intorta sunt ista, non ad commendationem prolata. Rigida peruicacitas solet libertatem mentiri, quam in his uerbis accipio: Sicut turris Dauid collum tuum. Libera plane ceruix, et seruilis conditionis ignara, tam erecta, tam munita ut turris Dauid. Non puto quod aliquo abiecte seruitutis iugo collum istud atteratur. Graue iugum super filios Adam a die natiuitatis eorum : sed hec iam non uidetur de filiabus Adam. Iam ueterem natiuitatem regenerationis nouitate mutauit, carnalem nesciens Adam, ex quo transiuit ad Christum; ex quo secundo adhesit, unus spiritus effecta cum illo. Ideo libera, quoniam ubi spiritus  Domini, ibi libertas; libertas qua nos Christus liberauit: libertas data, non innata. Nam a natiuitate eorum graue iugum super filios Adam. uere graue, quod mulierem illam euangelicam annis decem et octo incuruauerat, ne sineret sursum respicere : multum dissimilem ab ista, que ceruicem in turris modum sustulit in celum.

2. Graue plane iugum, quod totum humanum genus in hac inclinata muliere excutere non poterat. Non poterat deponere et non desinebat apponere et iniquitatem super iniquitatem, et infirmitatem super infirmitatem, et utramque super alteram: fecunda satis, sed infelici nimis fructificatione. uis audire apponentem iugum super iugum? Audi quali se excusatione unus de inuitatis ab euangelica subduxerat  cena: Iuga boum emi quinque . O stolida anima, tam inualida ceruice, et attrito collo! unum illud portas, quod tibi corrupta imposuit natiuitas, et plura comparas? Non indiges emere quod gratis innascitur. Alia adiicis emere, et ab hoc quo premeris, collum eximere non potes. Iuga, inquis, boum emi quinque: et unum hoc tam graue, tam generale gratis excutere non potes. Nec tibi tamen pretium suppetit unde te redimas. Nescis quam graui iugo teneris? nisi sanguine Christi auferri non ualet. Abundas ut plura emas; non abundas ut ab isto te redimas. O misere diuitie tue! satis es locuples non ut mitiges, sed ut multiplices uincula colli tui, et compedes aggraues. Sufficiat tibi illud iugum graue quo premeris. Iugum hoc, si nescis,  quedam est delinquendi necessitas, et impossibilitas resurgendi. Iugum hoc difficultas est ad bonum et auiditas ad malum. Iugum hoc et iniquitas est qua reus teneris ad supplicium, et infirmitas qua pronus in uitium traheris. Originalia tibi sunt ista, et de propaginis uitio: et tu adhuc uoluntaria accumulas onera! Curiositate quinque sensuum dum exteriores intendis in species, interiorem concupiscentie flammam prouocas, que nisi sanguine Christi exstingui non potest. Concupiscentia cum sola est, satis inardescit: exterior uero materia si accedit, insanit. Geminum incommodum, nature corruptio, et curiositas quedam exterius eius irritamenta explorans. Duplicatum incommodum,  84 proprius impetus, et hostilis impulsus. Duplicatum incommodum, flamma concupiscentie, et flatus incentoris.

3. Iuga boum, inquit, emi quinque. Bene utique, boum, quod brutas mentes curiositatis atterat labor. Iugum si optas, non habes necesse comparare. Tolle super te iugum Christi, iugum gratuitum, iugum gratum, non graue. Iugum enim, inquit, meum suaue est, et onus meum leue . Iugum hoc non est iugum boum, quia iugum rationale est; iugum non quod laborem infligat, sed requiem comparet. Et uide quomodo iugum hoc leue dicat. Nam illud superius graue, quod est super filios Adam a die natiuitatis usque ad diem mortis eorum. Cuius putas mortis? utique eius de qua habes: Mortui  estis, et uita uestra abscondita est cum Christo in Deo . Bona hec mors, que ueterem sepelit natiuitatem, nouam inducit. Mors bona, que seruitutem absorbet, generat libertatem. Nam huius natiuitatis liberi sunt filii. Bonus hic exitus, ut ueterem exuentes Adam, simul graue iugum abiiciamus. Hic uite carnalis exitus captiuitatis nostre iugum dirumpit: ultra grauare non potest, sed computrescit a facie olei, ex quo cepimus nomine alio uocari, et inuocatum est super nos nomen secundi Adam, cuius ut oleum effusum nomen eius . uis audire utrumque iugum hoc graue et dirumpi, et putrescere? Qui propitiatur omnibus iniquitatibus tuis, qui sanat omnes infirmitates tuas . Iniquitas tota et semel dimittitur;  diruptum est iugum: infirmitas adhuc sanatur; iugum computrescit. Denique quod computrescit, lente deficit, non desinit semel. Propositum uoluntatis precidi quidem potest, et quasi dirumpi; sed inueterata passio non tam deciditur quam dediscitur. Et quando operande salutis impossibilitas aufertur per gratiam, tunc quasi dirumpitur captiuitatis iugum. Sed que residet adhuc boni difficultas, dum paulatim sanatur, eius uidetur iugum computrescere. Computrescet, inquit , ut quamuis non semel totum, tamen quandoque putredine conficiendum donet intelligi. Quod computrescit, utique corrumpitur? Quomodo non liber, cuius iugum uel semel dirumpitur, uel sensim corrumpitur? Et iugum, et uinculum corruptum, utrumque  usu suo priuatum uidetur. Nam nec grauiter premit, nec tenaciter stringit. Felix plane, cuius computruerunt uincula, ut nulli sint usui; cuius computruerunt et corrupte sunt catene a facie olei.

4. Sed dices: De collo sponse sermonem institueras; quid nunc circa iugum immoraris? Quid de iugo ad collum? Utinam nichil. Nunc autem contritio magna. Iugum enim ad quid, nisi ad collum? Sed non ad collum sponse, quia iam soluta uincula colli eius, iam nescit seruitutis iugo contineri. Sicut turris, inquit, Dauid, sic collum tuum. Exuberantissima per hoc monstratur libertas, et depressione ab omni libera, non tamen nuda, sed que habeat  aliquid fortitudinis admistum. In turre non sola erectio, sed munimenti fortitudo attenditur a facie inimici. Restituta est quidem libertas, sed securitas tibi nondum permittitur. Captiuitatis contritus est laqueus. Hostis aliunde querit innectere: ius perdidit, non deposuit recuperandi spem, non peruicaciam infestandi. Liber effectus es, libertatis tuende de cetero tibi incumbit negotium. Collum amplexibus sponsi deditum noli ne in modico quidem degeneri exponere iugo. Denique reuertenti filio pater obuius procidit super collum eius. Pia sarcina, et iugum dulce: quod tamen sustinere nec sentire meruit, donec primo in se reuersus seruilem conditionem dirupit, sic regressus ad patrem . Erecta est ceruix tua: esto fortis sicut turris  Dauid, ut dicere possis: Fortitudinem meam ad te custodiam . Ipse enim Dauid, ipse Salomon, Christus scilicet Dei uirtus et Dei sapientia. Eius turris es, si non infime, non infirme sentias circa ipsum: sed si sublimitas uirtutis Dei, non ex te ipso. Quasi turris est, non turris Dauid, sed magis aduersus Dauid, qui inflatus sensu carnis sue extollit se aduersus scientiam Dei. Sublime hoc collum: sed superborum et sublimium colla sapientia calcat, humilium exaltat. Humilitas ipsa sumptus necessarios subministrat ad edificationem euangelice turris. Nec uerendum est ne sponse sumptus desint, quos abundanter de sponsi potest arca mutuari. 85 Discite, inquit, a me, quia mitis sum et humilis corde . Nondum intelligis  qua ratione sumptus humilitas prestet in edificationem turris? Qui se, inquit, humiliat, exaltabitur . Et bene de humilitate in precedenti latenter est suggestum capitulo, ubi sponse occulta commemorat, eo quod humilitatis pulchra sit species, meritorum laudes occultare. Si ibi de humilitate, consequenter de sublimitate istic annectit. Non potest abscondi diu turris in humilitate fundata.

5. Sicut turris Dauid collum tuum. uide priuilegium sponse. Apostolus Petrus hortatur nos cedificari in domos spirituales : hec uero non tantum in domum, sed etiam in turrim edificatur. Paulus in habitaculum Dei cedificari nos optat : sed sponsa hoc non contenta,  etiam propugnacula adiungit, ut sublimis et securior sit habitatio. Forte et hec una de illis turribus est, de quibus dicitur: Fiat pax in uirtute tua, et abundantia in turribus tuis. Omnino conuenit, ut in turre non desit ubertas. Dura quia duplicata necessitas, ubi foris obsidio, fames intrinsecus. Quid proficit clausos et munitos esse aditus omnes, si intus seuus hostis fames cuncta contristat? Mala fames, fastidium. Clause sunt ianue et exteriores muniti aditus, si per sensuum tuorum fenestras mors non ingreditur, nec experientia indisciplinatorum sensuum de exteriori materia mali incentiua admittit. Si proiicis auaritiam ex calumnia, si obturas aurem ne audias sanguinem, si claudis oculos  ne uideas malum, iam clausus es, iam habitas in excelsis, et munimenta saxorum sublimitas tua. Numquid satis est? Quid prodest tam munita sublimitas, si que intus sunt, fames et fastidii uastat crudelis egestas? quid prodest dura saxorum et inaccessa sublimitas, si non ibi panis est, si non aque fideles sunt? Bona quidem protectio, si tamen non desit refectio. Bona sunt munimenta saxorum, si tamen talia sint de quorum possit duritia et mel et oleum elici. Et quidem ipsa obseruantiarum duritia, et petra discipline, frequenter largos effundit riuos olei, et mentis faucibus dulcedinem deuotionis ministrat Ordinis quidam lapideus rigor. Denique sic habes: Fiat pax in uirtute tua, et abundantia in turribus tuis, o Ierusalem, sed abundantia diligentibus  te . Alioquin, qui non amat, etsi intus sit, esurit tamen. Quomodo autem egestas erit in hac spirituali turre, in turre Dauid, in collo sponse, in quo iugi commercio spiritus uitalis trahitur et refunditur; in quo uerbi sacri commeatus assiduus est, et uocalis spiritus discurrit? quomodo fames in collo, per quod abundantia suauitatis eructatur, et uerbum bonum de cordis libertate? Collum quoddam uidetur commercium, et quoddam glutinum, et cordis cum ore, et corporis cum capite, utriusque ad alterum. In collo uinculum est et uia. Quod aliud erit uinculum nisi caritas, per quam capiti corpus coheret, Christo Ecclesia? Que alia uia spiritus nisi caritas? Hec enim excellentior uia, imo hec est spiritus uadens et rediens, et ad  suam recurrens originem; unde nascitur, illo reuertens. Ab hac lex pendet et prophete.

6. Ideo mille clypei pendent ex ea. Omnis enim sermo Domini ignitus clypeus est, et propugnacula ipsa ad sermonem referuntur. In sequentibus dicit: Si murus est, edificemus super eum propugnacula argentea . Propugnacula de ipsa solent esse turris materia, et quasi de eodem cum ipsa corpore. Et uide quomodo caritas consubstantialia et sibi concorporalia propugnacula gestat. uide quomodo innata sit caritati sollicitudo quedam, prudentia quedam, et peruigil cautio ad declinandas uel depellendas infestationes et machinas hostiles. Habent propugnacula aliquid clausum, habent  et apertum aliquid. Per istud insidias explorat; per illud assultus declinat: illic prouidens; istic se protegens. Talibus est caritas cum propugnaculis edificata quia talis est ei tam fortis, tam prudens sollicitudo innata. Ipsa magnum est sibi firmamentum quoddam. Denique fortis est ut turris dilectio. Ipsa nouit tentamenti occasiones et cum opus est fugere, et ubi fugiendi non subest copia, fortiter ferre: et cum ipsa tantum firmamenti habere uideatur, aliena tamen adiumenta non refugit. Propugnaculis munita assumit et clypeos. Bonus clypeus conuersationis ordo, et lex ab hominibus tradita. Hec etsi non est 86 caritati necessaria, non tamen reputatur superuacua, nec onerosa quidem. Spiritualis est caritas: nec indiget lege, nec tamen  legem dedignatur, sed legitime utitur, ea protecta, non oppressa. Bonus etiam clypeus sacri meditatio uerbi. Omnis enim sermo Domini ignitus clypeus est .

7. Non est contenta caritas spiritualibus, quas ipsa gignit, meditationibus: et cum ipsa Domini lex sit, in ipsis tamen legis sermonibus meditatur; inde sibi testimonia assumit, inde se [al. sensa] tuetur, et multiplici protegit clypeo. Et cum magnum habeat intus testimonium Spiritus, ab ipsis tamen litteris sacris patrocinia sibi decerpit. Et bona protectio, quam uel caritatis experientia suggerit, uel sermonis sacri peritia tradit. Paulus in Epistola sua quedam caritatis tibi propugnacula depingit. Charitas, inquit, patiens est, benigna est. Percurre  totum illum de caritate locum; nonne tibi tot propugnacula uidentur exsurgere, quot gratias distinctas enumerat? Non emulatur, non agit perperam, non inflatur, non est ambitiosa, non querit que sua sunt, non gaudet super iniquitate, congaudet autem ueritati, etc. usque non excidit . uides quot propugnaculis turrita consistat? numquid non ista concorporalia caritati uidentur, et uelut de fundamento eius exsurgere? Et tamen istos affectus, quos caritas quasi naturaliter gignit, doctrina dirigit, disciplina regit, erigit exercitatio; et bonum originale, quantum ad caritatem, ordo hic ab expertis prescriptus, uel fouet, ne deficiat; uel promouet, ut crescat: ideo caritas interna inspiratione non contenta, sermonis sacri undique sibi,  uelut clypeos, institutiones memoriter appendit. Ipsum inspice Sponsum, qui mediator et sequester quidam est inter homines et Deum, quasi collum medium inter corpus et caput, turris fortitudinis a facie inimici: ipsum, inquam, inspice, qui propriis abundabat, quomodo assumpsit Scripture clypeos, et uelut ad auctoritatem se contulit, scuto ueritatis fraudulentas interpretis maligni propulsans insidias.

8. Tu quoque si fueris mediator quidam et sequester inter homines et Deum, et uelut collum corpus et caput coniungens; mille clypei in te pendeant, omnimodi clypei diuini sermonis. Sacra tibi presto sit auctoritas, et ad omne patrocinetur negotium,  non tantum ut tibi sufficiat, sed ut reliquis abundet. Esto paratus ad reddendam rationem omni poscenti de ea, que in te est, fide et spe . Quasi poscere uidetur fidei tue rationem, qui fidei contraria persuadere conatur, et ipsam infringere. Bonum ergo a collo tuo scutum pendet, si fueris scuto fidei munitus, scuto ueritatis, scuto bone uoluntatis, sacri scuto sermonis. Omnes hos in Scripturis clypeos legis. Sed et si fueris in sublime per caritatem erectus uelut turris; si per contemplationis gratiam, quasi collum, reliquum corpus excedens, accedas ad caput Domini, et abscondaris in abscondito faciei Domini, in secretario sponsi, in thalamo ueritatis: nonne tibi uideris delicato protectus clypeo? Et nescio  si quod scutum ad protegendum efficacius sit, quam talis amplexus dilecti. Igneus est, et ideo omnia tela nequissimi ignea exstinguit, et ignis ignem consumit. Si fidei scutum illa exstinguit, quomodo non magis ueritatis bono protegitur clypeo, qui absconditur in calore eius? Est enim ueritatis feruida meditatio, suggestiones inimici male ignitas ante exstinguit, quam ad mentem pertingant. Inter sponsi amplexus et caritatis negotia, non uacat sponse peregrina tela suscipere. Bene talis clypeus a collo sponse dependet, eo quod tam succensi amplexus gratiam experitur sola dilectio, sola tales nouit excessus: et mentem faciens adherere Deo unum ad horam cum illo spiritum efficit. Beatum plane collum, in quo sermo Domini igneus moratur; a quo  uelut scutum gratis dependet amplexibus Patris uerbum, ueritas, et uirtus. An non tibi delicate protectus uidetur, qui talibus coronatur et circumdatur undique scutis ante et retro? Fidelibus paxillus, in quo tot diuersa uasorum genera pendent. Bene hec a collo caritatis pendent, quod ipsa sit unctio que nos docet de omnibus, et omnia suggerit: quod in ipsa omnes gratie conferuntur, et referuntur ad ipsam, et ex ipsius pensantur et penduntur mensura. Mille clypei pendent ex ea, omnis armatura fortium. Armatura plane, quam Paulus ad Ephesios numerat . Omnis armatura fortium, id est amantium. Fortis est enim ut mors 87 dilectio . Quid ergo? tantum ibi sunt arma fortium, non infantium ubera? si excedit  quasi turris quedam, caritas non condescendit? Siue mente excedimus, Deo; siue sobrii sumus, uobis. Charitas Christi urget nos .

9. Audistis excedentem: uultis sobriam et condescendentem accipere sponsam? Ubera, inquit, tua sicut duo hinnuli capree gemelli. Bona turris sponsa, que se per conuersationis disciplinam undique claudit, et per Scripturarum doctrinam sibi clypeos copiose appendit, et per contemplationis excessum in sublime assurgit. Ipsius etiam continentia fortis, et doctrina fidelis, et excessus celestis: tamen et eius sublimitas condescendere didicit, et doctrine copia ad sobrietatem deduci, et rigor liquescere in quamdam rationabilis lactis dulcedinem,  et arma fortium in infirmorum ubera conuerti. Ubique illam urget caritas Christi, sursum ad illum rapiens, deorsum propter illum trahens, sed non tenens diutius, dum ad suas subinde delicias in excessum recurrit. Ideo dicit, Ubera tua sicut hinnuli capree gemelli; quod semper circumspicit montes pascue sue, quod ad pascue locum illam conuertat et rapiat nota refectio, quod ad sponsi filia leui saltu subito relabatur, unde delicate refecta celestium succis herbarum, distenta ubera ad paruulos iterato reportet. Sed que de uberibus istis dicenda sunt, non possunt aures fatigate forsitan et hora fugiens portare modo, et potum lactis ab uberibus istis exprimere. Uberius otium et horam liberiorem  orantibus uobis, cum Dominus dederit, oris nostri officium non denegabo, ipso, in eius preconia prestante copiam, qui prestat affectum, Christo Iesu, qui cum Deo Patre et Spiritu sancto uiuit et regnat per omnia secula seculorum. Amen.



SERMO XXuII. Duo ubera tua sicut duo hinnuli capree gemelli, qui pascuntur in liliis, donec aspiret dies, etc. .

1. uidetis, fratres, quomodo nec ubera sponse laude priuantur. Et quidem uberum usurpatio frequens tum in aliis locis, tum in istis precipue Canticis. uino ubera prefert , botro confert , assimilat turri : et quod nunc in presenti est, Duo, inquit, ubera tua sicut  duo hinnuli capree gemelli, qui pascuntur in liliis. uidetis quam multiplex uberum commendatio. Si mater est, maternum pectus uberibus carere non decet. Ubera nouerat Paulus habere cum diceret: Facti sumus paruuli in medio uestrum, quomodo si nutrix foueat filios suos . An non tibi uidetur factus quasi hinnulus, qui factus est quasi paruulus? Unde fouebat filios quasi nutrix, si non habebat ubera? Quasi duo hinnuli capree duo filii Ecclesie: alter de Circumcisione, alter de Gentibus. uide quomodo Paulus utrisque ubera coaptat. Factus sum, inquit, Iudeis quasi Iudeus: his autem qui sine lege erant, quasi sine lege essem. Omnibus omnia factus sum, ut omnes lucrifaciam . An non ubera hinnulis istis coaptauerat,  omnia factus omnibus? Omnibus omnia factus est non simulantis astu, sed compatientis affectu et habitu coaptantis. Denique utrisque se conformabat, nunc se cum illis a licitis cohibens, nunc ad licita condescendens; utrorumque ubique declinans scandalum, ubi fidei non obsistebat iniuria. Omnibus omnia factus est, nec Iudeis ritum in initiis licitum tollens, nec ad eorum irritationem Gentiles compellens. Omnibus omnia factus est, pro audientium capacitate et precipiens moralia, et disserens mystica. In hac duplici materia uelut duo ubera porrigit doctrine planioris lactea ubera paruulis temperans. Interna compassio ubera quidem habet, sed coaptatio foris ubera exhibet. Illa miseretur, sed ista medetur. Quid enim mihi prodest si tantum  compateris, et infirmitati et quasi infantie mee contemperare te commode nescis? quid mihi prodest si compatientis affectu causam in te meam transfers, si curam quam debes non affers? Utraque necessaria est, et compassio, et quedam discipline et doctrine compositio. Compassio affectum conformat, compositio te ad lactandum paruulos utiliter incuruat. Neutro in genere sancti doctores auditoribus desunt, facti sicut illi, et pietatis affectu, et conformationis usu.

2. Utinam istud attendant qui facturi sunt in conuentu fratrum sermonem. Student magis alta quam apta dicere, 88 facientes apud infirmas intelligentias miraculum sui, non ipsorum salutem  operantes. Erubescunt humilia et plana docere, ne sola hec scisse uideantur. Erubescunt ubera habere, nudare mammam, lactare paruulos. Quid istud est? Ideone consedisti in medio cathedram tenens, ut scientiam iactes, an ut teneram subditorum lactes infantiam? Subtilia texis: artem qui audiunt mirantur; eloquentiam laudant. Bene quidem, tamen si gratiam sentiunt, si te disputante audientium moueatur affectus, intellectus instruatur. Alioquin quid ad presens negotium peregrina quedam adducere, que auscultantes non capiant? Magna eloquentie laus est, causam quam susceperis apte exsequi, ad eius commodum cuncta referre, suscepto inseruire negotio. Nusquam euidentius eloquentie tue signum dabis, quam si humilem materiam exsequaris  ornate; et sermonis temperamento attollas, que per se iacere uidebantur, et uelut contemptibiles sententias commendabiliores efficias. Nec tam debes attendere que te dicere deceat hominem litteratum, quam que debeant audire quos intruis. Quid enim inde consequuntur, si ambulas in magnis et in mirabilibus, non dico super te, sed super eos qui assident? Noli altum alte sapere, sed condescende humilibus. Sublimia loquens, sed non in tempore, quid aliud affectare uideris, nisi ut tibi soli taceant homines, et dicatur de te quod dictum est de Saluatore, quia nunquam sic locutus est homo?  Ascendisti cathedram, ut alios edifices, non ut te ipsum infles: ut impleas, non exinanias te ipsum, nisi forte eo modo quo se Saluator exinaniuit,  formam serui accipiens , ut nos carnis sue lacte nutriret in salutem. Bonus imitator Magistri Paulus ubera non occultat, sed habere se iactat. Tanquam paruulis, inquit, in Christo lac uobis potum dedi, non escam ; et item, Nihil me arbitror scire inter uos, nisi Iesum Christum, et hunc crucifixum . Ipse nouit cui mensam paret, et quibus ubera porrigat. Ideo ubera eius sicut hinnuli, quia doctrine sue uerba [al. ubera] emollita sunt, qualia paruuli in Christo capere possunt.

3. Audisti iam qui sunt isti hinnuli, et quare duo. uis nosse quare gemelli? Quia in fide non est distinctio Iudei et Greci . uacant tibi priuilegia meritorum, et regeneratio nullos distinguit,  que cunctos equaliter absoluit. Omnes enim egent gloria Dei, iustificati gratis per gratiam ipsius . Fides utrosque populos eque nobilitat; sed Iudeus aliter reputat: in communi clementia iura sibi priuata deposcit. Quid mirum si uult esse primus, quando uoluit esse solus? Unigenitus esse non potest, affectat uel primogenitus. uide quanta obiecta sint Petro in Actibus Apostolorum, quod ad homines preputium habentes introiisset, quod illos suscepisset ad fidei mysteria . uide quantum in Epistola ad Romanos Paulus desudet aduersum Iudeos, quod in gratia sibi fidei priuilegia uindicarent quedam, et quos una fides coniunxit, distinguerent gradibus. Ibi affectabant  esse in gratia soli hic summi, nolentes habere compares, quos non poterant non habere participes. Gentes autem fecit Deus cum Isrel concorporales et comparticipes testamentorum, et in nullo discreuit, fide mundans corda earum. Ideo dicuntur gemelli, quia fides nullis gradibus separat, quos eque regenerat. Alioquin qui nesciunt esse gemelli, effecti sunt nulli: et in conuiuio locum occupantes primum, iam nec habent nouissimum. Que ratio non inter illos tantum uertitur, sed se dilatat ad omnes, ut nemo alii in gratia, quocumque in gradu fuerit, aut participium, aut parilitatem inuideat. Quis enim merita pretendat, ubi in munere sola est gratia? Non debent uetera preiudicare, ubi noua facta sunt omnia. Et in hinnulis regenerationis nouitas  intimatur, sicut in gemellis, in regeneratione parilitas. Qui bene capree dicuntur, id est Ecclesie filii, propterea quod sicut capree acute cernant. Acuta sunt enim Ecclesie lumina, contemplantis non que uidentur, sed que non uidentur.

4. Ubera tua sicut duo hinnuli capree gemelli, qui pascuntur in liliis: si tamen liliorum sentiant gratiam; si ipsis lilia redoleant ut lilia, et non insuauem odorem refundant. Bonus et gratus est odor lilii: sed tamen ipsum lilium aliis redolet lilium, aliis absinthium. Lilium conuallium, lilium singulare Christus: lilia erant ipsi imitatores eius. Audi quid liliorum unum loquitur: Christi bonus odor sumus: aliis odor mortis in 89 mortem; aliis, uite ad uitam . uides quomodo singulare  lilium illud, in quo bonorum omnium plenitudo olebat, tristem tamen uidebatur quibusdam odorem spirare. Isti sunt qui ponunt dulce in amarum, et lucem in tenebras. Sed ille uere inter lilia pascitur, qui liliorum odore potitur. Lilia sunt, exempla castitatis, que non solum moderna et presentia, sed et preterita et longe posita optime redolent. Lilia sunt etiam sacri sermones, in quibus eterne uite olfacimus gaudia, et odorum attrahimus spiritum. Quam multis, fratres, estis huiusmodi uallati liliis! Etsi omnes Ecclesie filii, uos copiosius: quorum naribus singulis fere momentis nunc prophetarum, nunc apostolorum, nunc euangelistarum spirant casta eloquia, tanquam lilia, et uerba et uita eorum grato fragrant odore. Que enim lilia  suauius redoleant, que poterunt illorum equare fragrantiam? Qualem tibi refundit odorem Maria, qualem Ioannes, qualem Petrus, qualem alii euangelici uiri, qualem denique ipse iehsu, qui singulariter et in se redolet, et in reliquis omnibus solus ipse sentitur, quidquid suaue fragrat in ipsis? Eius uerba nouum mundo spargunt odorem, cum mysteria reuelant Trinitatis, cum Redemptionis gratiam, cum copiam uirtutum, cum gloriam Resurrectionis, cum eterne uite statum exponunt. uerba uite eterne habes, Petrus ait; et, Ad quem ibimus?  Et nos idem dicamus dulci eius odore perfusi. In te, Iesu bone, Patris deitas olet, qui est in te. In te gratia Spiritus, qui unxit te: in te Matris uirginitas,  in te proprie carnis integritas, in te nostri medela languoris. Omnia hec nobis olent in te: et ad quem alium uel amore, uel memoria ibimus? Iniuria est plane talium liliorum, si aliquis peregrinus odor se illis immisceat, qui suauitatem illorum contristet, animique afflatus naribus ipsum corrumpat, et conuertat ad seculum, et post ceni fetorem currere faciat. Iniuria est, si tibi suauius fragrant uitia, quam uirtutum lilia. Fastidiosus est uere, qui lacte et in liliis pasci non delectatur. Non est enim omne lac paruulorum. Nonne tibi quasi lac uidetur omnis doctrina, omnis affectus pius animo illapsus dulciter? Quidquid facile et dulciter sugitur, lac uidetur.

5. Tali lacte abundabant ubera sponse: et ideo dicuntur sicut hinnuli, quod sit in illis recens, et  quasi semper noua et renascens consonatio uerbi, et doctrine alacris copia. Ubera hec uetustatis nil habent, ideo meliora sunt uino , sed similia musto. Ubera, inquit, tua botri , non habentia scilicet austeritatem uini, sed musti nouam dulcedinem. Ubera alia pascunt; ista inebriant. Bene ergo ubera sicut hinnuli, quia nulla uetustate infracta. Magnum sponse pectoris ornamentum, si ubera integra habeat; non laxa, non fractas mammas in huius Aegypto seculi. Ideo dixit: Ubera mea turris . Inexpugnabilia ubera hec, et lactis ubertate tumentia, que in turris excreuerunt modum. Bona ergo ubera tam distenta, ubera pietatis, ubera gemina, eo quod pietas consolationem habeat uite que nunc est, et future.  Gaudete, inquit, gaudio magno, ut potemini a lacte, et satiemini ab uberibus consolationis eius. Et cum auulsi fueritis a lacte, epulemini ab introitu glorie eius . uidetis quo lactis usus adducat? Ut epulemini, inquit, ab introitu glorie. An non tibi uidentur ubera sponsi epulari ab introitu glorie, que sicut hinnuli pascuntur in liliis, donec aspiret dies, et inclinentur umbre? Quam dulciter suguntur ubera que sic pascuntur, ubera de celo plena, quia celestibus refecta in liliis! Ipsa liliorum fragrantia pascit. Odor eorum cibi gratiam tenet. Odor enim quidam fructus est: Ego, inquit, quasi uitis fructificaui suauitatem odoris . uide quomodo Sapientia odorem suum in fructibus reputat. Spiritualis iste cibus est, nil habens corpulentie,  nec dente tactus, nec labore mansus, sed haustus spiritu, ipsis statim uberibus influens, et ubera distendens. Unde etenim fragrantia dicuntur unguentis optimis , nisi quod in ipsis de uicinis haustus liliis spiritus redolet, donec aspiret dies, et inclinentur umbre?

6. Dulce quidem inter lilia exspectare auroram surgentem: et forte uicinus est dies istis liliis, et inter lilia eius frequenter aura quedam et uapor hauritur; et ipse sponsus in liliis pascitur, qui ipse et lilium est conuallium, et lumen diei. Dulce est ergo compascendo cum ipso prestolari ipsum, prestolari inter lilia, donec diei lumen aspiret. 90 Tempus illud declarat, de quo dicitur: Satiabor cum apparuerit gloria tua . Tunc uerus et  eternus aspirabit dies, cum enigmatum in quibus adhuc uidemus, umbre inclinabuntur. Plures hic umbre sunt: umbra fallacie, umbra refrigerii, umbra figure. In prima serpens dormit; in secunda sponsa quiescit; in tertia sponsus delitescit. De prima dicitur: In umbra dormit : de secunda, In umbra eius, quem desideraueram, sedi . de tertia, quia sapientia in mysterio absconditur . Omnes iste reclinabuntur umbre eum aspirauerit dies, umbra fraudis, umbra fidei, umbra mysterii. Tunc erit umbra nulla, quia ueritas nuda. Tunc ergo reclinabuntur, que modo sunt exaltate. uultis nosse quam alte? Operuit montes umbra eius . Magnus mons Paulus: opertum  tamen hac umbra se dicit, tantum in speculo et enigmate uidens . Magnus mons, et tamen facile raptus in tertium celum. Felix raptus, et multo felicior illo, quo mons ille euangelicus ad apostolorum imperium in mare mittitur. Raptus est, quia sapientia Dei immutauit sensum illius. Ideo raptus in tertium celum, in celum intelligentie pure, unde umbre et enigmata procul ablegata sunt. Inferiores sunt umbre, et reclinate quodam modo eius respectu, qui in celum rapitur. Raptus in celum est, raptus et in paradisum. Serenitatis locus est celum, paradisus uoluptatum. Pulchre in utrumque rapitur, eo quod semiplena sit contemplatio, que alterutro caret. Denique in quodam paradiso deliciarum et uoluptatum locata uidetur, que  pascitur inter lilia, donec aspiret dies. Antequam aspiret dies, nox est. Sed nox ista nescio quid uidetur habere diei: Nox, inquit, illuminatio mea in deliciis meis . Illuminationis etenim uicem tenent ex parte delicie. Pulcherrimus contemplationis locus est, ubi simplex consideratio fidei celestes et suaue olentes aspergit affectus. et eterni luminis gratiam spirat. Non sunt iste delicie quas beatus Iob commemorans de sapientia dicit, quia non inuenitur in terra suauiter uiuentium . Quedam sapientie portio est in istis deliciis. Quomodo non sapientie portio est, ubi ipsa ueritas nondum intellecta, sed iam credita dulciter sapit? Ipse spirituales delicie experientia sui satis edocent, et quantum expetendum sit quod de ipsis  restat, et quantum respuendum quidquid illis obstat.

7. Tria hic obseruanda occurrunt: tempus, opus, et locus. Tempus, id est nox, tempus quietis et uacationis est. Opus refectionis est, quia pascuntur. Locus delectationis est, eo quod inter lilia. Iure distenta ad paruulos reportat ubera, qui sic pascitur, qui in meditationibus pascitur fidei, liberrime, uberrime, uoluptuose. Putas quod Salomon in omni gloria sua uestitus est sicut sponsa, que inter lilia pascitur? Quomodo non gloriose uestita, uallata liliis? Nam, etsi umbra obscurat speciem, sentit tamen odorem, sentit uestimentorum fragrantiam: et in his sapientie quasi famam odoratur, donec aspiret dies, et inclinentur umbre; id est, donec aspiret dies, et sempiternus dies. Quamdiu dies et nox uices  alternant, non uidentur umbre reclinate ex toto, dum statum habent. Ubi ergo reclinate sunt? Apud Patrem utique luminis, apud quem non est uicissitudinis obumbratio . Omnis uicissitudo obumbrationis instar habet, et dum alii aliud succedit, quodammodo abscondit et obumbrat quod precedit. Hoc ergo est quod dicit, donec aspiret dies, et inclinentur umbre; id est donec aspiret dies, et plenus sempiternus meridies, qui umbras omnes annichilet. Qui pascuntur, inquit, in liliis donec aspiret dies, et inclinentur umbre; hoc est, qui sapientie oblectantur et pascuntur odore, donec ipse lucis eterne candor illucescat. Utrumque commendatur in liliis, candor, et odor. Et odor quidem quid aliud  nisi gratia fidei; et candor, nisi gloria speciei? In nocte odor sentitur, sed candor non cernitur, donec aspiret dies; quia candor ipse est dies, non habens ullam partem umbrarum. Ille cum aspirauerit dies, iam non erunt ubera necessaria. Omnes enim erunt docibiles ipsius diei. Interim ergo sponse ubera sunt sicut duo hinnuli qui pascuntur in liliis, donec aspiret dies de die, Christus iehsu.



91 SERMO XXuIII. uadam ad montem myrrhe, et ad collem thuris .

1. Ubera, inquit, tua sicut hinnuli capree gemelli. uidetis quanta gratia sponse: paruula est et quasi iuuencula, et ubera habet. Quid enim nisi iuuenculam notat dum hinnulis comparat? Ergo et mater  est, et paruula est, alios pascens, et pasci indigens. Et si quis sit Paulo similis, nondum tamen euacuauit que sunt paruuli, in carne commorans. Et si aliis abundat, nondum tamen se arbitratur comprehendisse. In speculo uidet, in enigmate uidet: ideo sicut paruulus, sicut hinnulus in umbra pascitur, donec aspiret dies. In umbra, sed inter lilia pascitur. Infelix plane qui quidem inter lilia positus, inter lilia sancte congregationis, ubi uarie undique uirtutes redolent, nichil tamen suaue, nichil liliorum simile nouit odorari. Bonus plane et sponse priuilegio gaudens, cui ipsa intrinsecus uirtutum nascuntur lilia, qui inter lilia pascitur, inter lilia reficitur, lilia esurit. Beati enim qui esuriunt et sitiunt lilia iustitie, lilia castitatis, omnium lilia gratiarum. Si  esurire beatum, multo magis inter lilia pasci. Et ipsa uirtutum esuries pascit, et delectat auiditas. Odor cibat, sed nondum satiat. Satiabor cum apparuerit gloria tua . Denique ipsarum uirtutum, ut sic dicam, gloria latet adhuc. Totum quod inde hauris in odore est. Occultatur forma, sed famam audimus. Tenuis quidem in fama, in fumo, in odore cibus; dulcis, sed tenuis. Et nos iam saturati sumus, iam diuites facti, solo uirtutum odore contenti. Nescio tamen si uel odorem haurimus, quos perfectionis non trahit auiditas. Suauis quidem liliorum odor, sed cumulata in specie gratia. Suauis quidem liliorum odor, sed suauitas tenuis, si odor tantum. Denique qui pascuntur, inquit, in liliis; id est  inter lilia, non ipsis liliis; sentientes uiciniam, non fruentes substantia. Exiguus uirtutum usus exprimitur in odore, non copiosa, non solida et quasi corpulenta refectio. Non enim omnimodis reficitur qui pascitur: ideo non dicit: Qui reficiuntur; sed, qui pascuntur in liliis, donec aspiret dies. Deliciosa tamen exspectatio lucis inter lilia. Et uide qualibus sponsa pascatur in liliis. In liliis non caducis, in liliis non marcescentibus, in liliis denique quadam incorruptibilitate myrrhatis. Nam myrrha incorruptionem demonstrat.

2. Iure post lilia de myrrha subtexitur, ut sponse lilia quadam incorruptionis perpetuitate commendet. uadam, inquit, mihi ad montem myrrhe. Quid est, bone Iesu, quod sponsa tua, dilecta tua, alibi exspectat,  tu alio uadis? Illa pascitur et exspectat in liliis, et tu uadis ad montem myrrhe? Quare non magis ad lilia uadis, ubi sponsa moratur donec aspiret dies? An forte lilia hec non sunt aliena, nec longe posita a monte myrrhe, sed magis oriuntur in illo? Ita quidem est: nusquam letius nascuntur lilia, quam in monte myrrhe, nusquam magis illesa seruantur. In monte myrrhe nec corruptioni, nec corruptibilitati locus ullus relinquitur. Ibi in monte myrrhe, ubi carnis uniuersi mortificantur affectus, ubi lilia castimonie, lilia gratiarum et pure nascuntur, et perpetuo florent. Ergo et in liliis, et in monte myrrhe sponsam satis delicate locatam aduertis. Nam alterum tibi sermo presens expressit, alterum tu ipse potes per interpretationem exprimere Quonam  enim modo alio iturum se diceret, quam ubi dilectam esse cognouit? Sicut enim illa auide exspectat, sic ille ardenter properat. uadam, inquit, mihi. Quid ergo? sponse non uadit? an ideo sibi ipsi uadit quod ad illam uadit? uadam ergo, inquit, mihi. Mihi uadam, non soli illi uadam. Non illa sola de meo capit aduentu letitiam, sed et mihi nichilominus alacritatem refundit. Mihi dulce, mihi iucundum est quod ad illam uado. Iam uadam mihi. Mihi sic ire proficit, me delectabiliter afficit, ideo uadam mihi. Iam mihi de monte myrrhe suauis aspirat fragrantia, ideo uadam odore illectus. uadam mihi, quia delicie mee cum sponsa morari. Itane, Iesu bone, de sponse colloquio oblectamenta tibi captas, ideo tibi uadis, nec uelut fastidiosus amator declinas  cum excluderis, sed stas ad ostium? Stas et pulsas, et quamdam repulse passus iniuriam, stas 92 tamen et pulsas, tantum ut aperiatur. Asperge, Sponsa, asperge cubile tuum myrrha et ale. Christus in odore currit unguentorum tuorum. Asperge cubile tuum myrrha, quam Paulus commemorat: Mortui, inquit, estis, et uita uestra absconsa est cum Christo . Tali myrrha asperge, irriga, perfunde cubile tuum, uel potius esto mons myrrhe. Uberior enim gratia, ubi myrrha nascitur, quam ubi respergitur. In hoc monte colloca cubile tibi, imo dilecto, in quadam myrrhe copia, ubi hec species aromatica magis oritur quam aduehitur.

3. In multis Scripture locis usus myrrhe ad  mysteria sumitur. Cum myrrha Magi ad Christum ueniunt . uenit et Nicodemus ferens mixturam myrrhe, quasi libras centum . Magna hic copia: sed quid ad collationem montis? Ferens, inquit, id est secum ferens, non ex se proferens: portans, non patiens. Bona utraque, et que offertur, et que oritur, sed ista potior. Denique illa ad Christum aduehitur, ad hanc ipse uadit. uadit enim sibi ad montem myrrhe. Bene mons myrrhe, qui mortem Christi circumfert in se ipso, non in parte; nec quasi respersam, sed uberem, et continuam, et eminentem: nec ad horam et quasi ueterascentem, sed magis renascentem. Bene mons myrrhe, qui Christi in se mortificationem et incorruptibilitatem quamdam, et resurrectionis future  imaginem non tam gestat quam germinat. Nunquid tibi mons myrrhe uideri potest, in quo future incorruptibilitatis nil magnificum, nil eminens, nil nisi ad horam apparet? Beatus plane mons, qui huius myrrhe germine undique uestitur, non respergitur per partes, nil in se nudum, nil habens sterile, sed totum hac felici fecundum specie. Quomodo non beatus, qui Christum ad se trahit in sui odore aromatis? Bonus odor non tantum Leprosi domum replens , sed etiam celi palatium, thalamum sponsi. Bonus odor plane sponso Christo, inter ipsas deitatis gratus delicias. Denique super tantas delicias, delicie tamen eius esse in monte myrrhe. Ideo dicit: uadam, inquit, mihi ad montem myrrhe.

 4. O beatum montem ad quem uadis, Iesu bone, ad quem uenis, quem perambulas, quem inhabitas, et inhabitas in finem: quem solus inhabitas, et hoc usque ad terminum loci. ueni, Iesu, incipe hunc montem possidere. Nullus tibi questionem moueat, nullus dicat: Nunquid habitabis in hoc monte tu solus? Mons uber, mons pinguis, mons abundans, mons affluens unguentis. Hec unguenta exinaniri non possunt. Magna enim unguenti moles in monte myrrhe, Non deficient unguenta de hoc monte: ideo qui uadit ad montem myrrhe, unguentis non indigebit, ne odoramentis quidem, qui uadit ad colles Libani. Non enim deficient thura de Libano. Nam et Libanum dicunt thus intelligi. ueni, Iesu bone, ad  hos colles, ut fluant thura a facie tua. O quantus incensi fumus ascendit de collibus istis cum tuo, imo cum te fuerint igne succensi! Magnam habet in collibus thuris ignis tuus materiam pabuli, et magnum incensi fomitem. Non cito consumuntur hec thura. Incensi huius fumus non facile euanescit. Tanta thuris moles, tanta copia collis thuris non potest pugillo concludi, non comprehendi thuribulo: uasculo non capitur, mensuram nescit, quia nescit intermitti. Bene ergo collis thuris, qui sine intermissione orat, et, quod satius est, sine remissione: qui in oratione nichil habet remissum, nil exile, sed uelut cuiusdam fornacis magne fumus pinguescit, sic pinguescentium uotorum et desiderii exuberantis agit uolumina, ueni ergo, Iesu bone, ad colles thuris:  copiosum orationis incensum fumigant montes, quos tangis. Quid simile, fratres, habent orationes nostre? quam cito thura nostra inanescunt! Et quodammodo uix succenduntur, et statim exstinguuntur. Utquid istud? Utique quoniam exiguam nobis incensi congessimus materiam.

5. Ego spiritus angelicos, et si qui inter homines illorum emuli sunt, quosdam uelut colles thuris interpretor, quorum oratio quasi incensum dirigitur semper in conspectu Dei: qui deuotionis suauissimos uapores gignunt, celestium glomerant nubes affectuum. Beatus utique sacerdos, qui thura tanta offert, quem tam suauis nebule uapor operit et inuoluit. In Apocalypsi legis phialas plenas odoramentorum, que sunt orationes sanctorum .  Et que conuentio 93 collibus thuris ad phialas? que enim phiala capiat coliem thuris? Bona phiala plena odoramentorum. Sed ecce plus quam phiala hic. Ascendit, inquit, fumus aromatum in conspectu Domini de manu angeli . Sed que manus integro colli sufficiat? Que, inquam, manus, nisi tua, Iesu bone, manus, qui montes ponderas, et terram palmo concludis, qui libras montes in pondere, colles in statera? In manu tua, Domine, omnes fines istorum collium, et si fas est dicere, in sinu tuo. Deniqne in sinu tuo sanctorum oratio conuertitur, in conspectu tuo intrat: ibi conuersatur, ibi conuertitur: illi in te, et tu in illis. Propterea uadam mihi, inquis, ad colles thuris. ueni ergo, Domine, ueni et noli tardare, ueni et ne transilias colles istos. Quid si et ad te transiliunt  colles thuris? Mobiles sunt montes myrrhe, et colles thuris, ubi ipse adueneris. Quomodo non mobiles, qui liquescunt, qui fluunt, qui fumigant, qui ascendunt sicut fumus aromatum in conspectu Domini de manu tua? uade ergo tibi ad colles thuris; ubi incensa multa sunt, ubi incensa cuncta sunt: nam in colle thuris nil sine incenso. Incensa hec data tibi sunt, ideo ueni ut adoleas ea in conspectu tuo.

6. uadam mihi ad montem myrrhe, et ad collem thuris. ueni de Libano, ueni. Iam exclusum est cur uadat: utquid enim, nisi ut uocet, ut intret, ut dicat, ueni? Ecce quam bonum, et quam iucundum habitare in collibus istis, ad quos uerbum Dei uadit,  quos reuisit: de quibus sponsam uocat, et uocat ad coronam! ueni, inquit, de Libano, ueni, coronaberis. Libanus candorem sonat. Quidni candidus de niue celesti? Non enim deficiet, sicut scribitur, nix de Libano . Nix illa, que descendit de celo, que infundit terram et inebriat, et germinare facit. Beati montes, super quos nix ista cadit, et colles quos operit. Sic, inquit Dominus, erit, uerbum quod egreditur de ore meo, non reuertetur ad me uacuum . uideturne tibi uacuum reuerti uerbum, quod uadit ad montes myrrhe, et colles thuris, quod cadit super hos montes, et colles operit? Nescit uacuum reuerti. Ideo uocat et dicit, ueni de Libano, ueni. An mysterio uacare putas, quod post montes myrrhe et colles thuris commemorat  Libanum? Que res animum sic reddit mundum et candidum, quomodo orationis usus? Primo quidem myrrha mortificat, deinde thus purificat. Nec enim pura poterit emanare oratio, si non omnis prauus primo fuerit odor repressus, et exhalatio carnis. In myrrhe unguento mens stringitur, ut ad quamdam, imo omnimodam unitatem se coarctet: per thus incensum dirigitur, et dilatatur, et se diffundit, et celestes replet regiones ex odore incensi. Illic se libere ueritatis aure immiscet, et confundit: et que primo ad se anima ipsa contracta est, ibi rarescit et attenuatur et deficit, suspensa et suspiciens in excelso.

7. Oratio utriusque, et myrrhe, et thuris, ministerium explet. Orantis affectum in primis colligit,  et stringit in te ipsum: deinceps diffundit et transfundit in Deum. Quid myrrhe similius, ubi tanta in diuinam unionem transfusio? quid incenso similius, ubi tanta diuini cuiusdam sensus diffusio? Iure tota pulchra uocatur et sine macula, quam orationis ardor incanduit, quam colorauit et candidam reddidit candor lucis eterne. Tota pulchra es, amica mea, et macula non est in te. Tota pulchra es, quia tota pulchra es hac hora maxime, hora orationis, hora incensi. Tota pulchra es, amica mea, tota pulchra es; quia tota amica es, et solo amoris candens affectu. Tota pulchra es, et sine macula, peregrini nil habens coloris admixtum. ueni de Libano, ueni de Libano, ueni de Libano. ueni de Libano, quia sine macula es; ueni de Libano, quia tota es pulchra: ueni de  Libano, quia plene lota. ueni de Libano, ex toto illustrata: ueni de Libano, carens culpa: ueni de Libano et candens gratia: ueni, coronaberis. Felix omnino qui de Libano candentis affectus, de colle thuris, de orationis intente copia uocatur ad coronam. Felix, inquam, anima, que hora incensi ascendit ad Patrem, que sine interuallo de Libano ad coronam uocatur, coronam glorie, quam reddet illi in hora transitus iustus iudex et dulcis sponsus iehsu Christus cum Deo Patre per omnia secula seculorum. Amen.



94 SERMO XXIX. Tota pulchra es, amica mea 

1. Tota pulchra es, amica mea, et macula non est  in te: ueni de Libano, sponsa mea, ueni de Libano; ueni, coronaberis. Quis mihi dabit istud trium  dierum iter conficere? quis, inquam, dabit mihi hanc uiam indefesso incessu percurrere? uie iste, uie pulchre, et semite pacifice sunt, uenire de Libano ad Libanum, de Libano ad regnum. Nam sponsa ad coronam uocata, inuitata uidetur ad regnandi consortium. Dulcis est hic uie terminus, sed nichilominus dulcis est transitus. Quidni dulcis, qui nescit a Libano deflectere? Non hec est uia lata, non hec est uia laica, nec potest per eam transire pollutus. Non est currentis, nec uolentis, sed miserentis Dei . Miserentis cur dico? dixissem melius, Desiderantis. An non estuantis desiderii uota designat uocatio trina? uehementis affectus  argumentum est quod tertio uocat. Percurre animo precedentia Cantici huius, nusquam reperies uel tam crebro uocatam, uel tam expresse commendatam pulchritudinem sponse. Ter uocat et totam pulchram dicit. Denique in precedentibus sic habes: Ecce tu pulchra es, amica mea, ecce tu pulchra . Et iterum alibi: O quam pulchra es, amica mea! quam pulchra es!  Hoc autem tertio in loco totam pulchram definit. Illis in locis uel demonstrat quod pulchra est, uel miratur quod tam pulchra est: non tamen definite determinat quod ipsa sit ex integro pulchra, sicut in presenti: Tota pulchra es, amica mea. Quomodo non tota pulchra pulchritudini, et toti pulchritudini collaterata ex toto? Quomodo non tota pulchra, in quam  lucis eterne candor immensus emanat. Bene tota pulchra, et superpulchra, in quam uberi illapsu sese transfudit omnis pulchritudo Domini. Exaltata quidem est super sidera, species tamen pulchritudinis eius in sponsa. Species, inquit, eius in nubibus celi. Quamdiu sponsa nubes celi est, nubes lucida et leuis, et quasi ad solem accedens, et ipsum suscipiens, tamdiu in ea solus Solis splendor relucet, et pulchritudinis eius species manet.

2. Plane tunc nubes est sponsa, quando spiritualis obtinet affectionis leuitatem, et lucem intelligentie. Quamdiu spiritualis anima per orationis et contemplationis usum in supernis suspenditur, sicut lucida nubes et leuis; tota interim pulchra est, quia tota amica est; et macula carens, quia in feruide  caritatis uersa est colorem: hora ista gloriosam sibi sponsam exhibet, non habentem maculam uel rugam, mundans illam non tam in sanguine, quam in lumine suo. Quomodo non tota pulchra, in qua tam expressa diuine pulchritudinis species apparet? Quam mihi dabis animam, quam audeas ex toto pulchram definire, nisi in hac hora tantum, quando per amoris estum plus imbuitur, quam induitur specie Sponsi? Aliis quidem horis sine macula deputatur, dum culpa non imputatur. Hoc autem momento quod sine macula dicitur, non est indulgentie, sed dilectionis, sed desiderii, sed deuotionis. Quis enim dabitur, uenie locus, ubi uota caritatis tantum exestuant? Amor indulgentia non eget: totum enim gratiosum  est, ubi solus est. Denique uide nunc quomodo et offensa excluditur, et gratia commendatur et sola gratia. Tota, inquit, pulchra es, amica mea, et macula non est in te. Blandimenta huiusmodi non uidentur indulgentis, sed diligentis, sed amantis, sed admirantis. Oblectatus pulchritudine, optat presentiam. ueni de Libano, ueni de Libano: ueni, coronaberis. Inuitatio crebra prodit affectum, uota manifestat.

3. Alii trine uocationis scrutentur sacramenta, et gradus assignent: mihi quidem sufficit diuine maiestatis humanam aduersus animam affectum mirari. Istud sufficit, sed ipse succumbo. Utinam mihi nibil incumbat negotii, nisi suspenso semper stupore mirari impensam gratiam, ita tamen ut admirationi huic uota iungantur, et germana sit caritas. Affectus  enim affectum meretur, et abyssus abyssum similem prouocat in uoce profluentium cataractarum . Bone siquidem cataracte sunt, que tuum, bone Iesu, distillant affectum, infundunt amorem. Amor mutus non est, usum habet uocis. Quod enim continet omnia, scientiam habet uocis . De Spiritu scriptum est hoc, et bene nosti quanta sit 95 affinitas, si non potius identitas, caritatis ad Spiritum. Illa continet omnia, quia plenitudo legis est caritas . Spiritus loquitur mysteria , et amatoria plane loquitur. Ipse Spiritus reddit testimonium spiritui nostro , utique et blandimentum loqui potest. Sonus eius sensus amoris est et desiderii, uota  instar habens uocis. Experimentum gratie ipsum est utique quod loquitur, quod inuitat, quod dicit: ueni de Libano. Ter uocat, fortasse idcirco quod funiculus triplex difficile rumpitur. Tenax enim funiculus, amor. Amor affectuose trahit cui est id ipsum alloqui, quod est allicere. Nihil amoris tenacius uinculo, nil trahentius. Audi quomodo lex diuina triplicem huius ostendit nexum funiculi. Diliges Dominum Deum tuum ex toto corde tuo, ex tota anima tua, et ex omni mente tua . Ac si dicat: Diliges Dominum Deum tuum cordis proposito, anime affectu uitali, integro et rationabili quodam mentis arbitrio; ut amoris in te et propositum sit, et ipsum propensum sit, et perspicax sit. Bona siquidem cordis in Deum intentio pia: sed  quid, si pigra sit, si emortua, si nichil habens in se uitale, nil animatum? Bona ergo intentio pura, quam uiuidam reddit et uelut animatam feruida et dulcis affectio. Affectum hunc, qui est quasi quedam anima boni propositi, informat meditatio, si discreta est; et refouet, si crebra est. Funiculo sic tripliciter nexo, ad meritum reposite corone quid uberius, ad experimentum quid expressius? An non tibi uidetur inuitare, et quasi tripliciter dicere ueni, hec trina dilectio?

4. Denique quasi inuitat, dum confert et audaciam pro merito, et auiditatem pro experimento. ueni, inquit, de Libano, ueni, coronaberis. In Apocalypsi quasi de Libano uenientes sic legis: Hi qui amicti sunt stolis albis, qui sunt, et unde uenerunt?  Hi sunt qui uenerunt de magna tribulatione, et lauerunt stolas suas, et candidas eas fecerunt in sanguine Agni . Stolas, inquit, suas candidas fecerunt in sanguine Agni: utique et credendi fide, et conuersandi forma, qui in tribulatione sua sequuntur hunc Agnum, non aperientem os suum, cum ad occisionem duceretur, et coram tondente se obmutescentem : qui non sunt tristes neque turbulenti, donec eiiciant ad uictoriam iudicium , et certamen ad coronam. Non enim coronabitur, nisi qui legitime certauerit . Et quia de certamine corona, ideo forsitan dilectam sic inuitat ad coronam, ut exprimat causam. Ait enim: Coronaberis  de capite Amana et Sanir, de montibus pardorum, de cubilibus leonum. Nescio enim quid asperum, quid ferum, quid fraudulentum in his uel nominibus, uel naturis datur intelligi. Ideoque de his coronari dicitur, dum hec triumphata corone ministrant materiam Ille quidem per tribulationis tolerantiam coronatur, qui mitis, qui mansuetus, qui uelut agnus de tribulatione magna uenit, qui in caritate uenit candidatus, non consumptus, quem nulla impatientie et murmuris macula denigrat. Hi sunt qui de Libano ueniunt, et coronantur de capite Amana et Sanir, de cubilibus leonum, de montibus pardorum. Per hec enim coronantur, qui per hec tentamentorum genera probantur. Numquid non colligunt isti de spinis uuas, de tribulis ficus? Quod in presenti  est, inquit Apostolus, momentaneum et leue tribulationis nostre, supra modum in sublimitate eternum glorie pondus operatur in nobis . Passiones ergo huius temporis cooperantur quidem, etsi non comparantur, ad futuram glorie coronam, que reseruatur nobis. Cumulata plane materies premiorum, quando inter totius puritatis merita passionibus uariis atteritur. Pulcherrimus corone nexus, quando puritas uite, et humilis pressurarum tolerantia sibi coherent. Magnum quidem est pressurarum pondus: ideo forsitan montium est expressum nominibus. Ingens moles, sed fides superfertur nesciens opprimi. Capita montium istorum conculcat, et percutit ipsum caput de domo impii. Iure ergo caput ipsum triumphans coronatur de capite,  quia et tentationum initium conterit, et tribulationum uehementie non cedit. In omni re quasi caput est quod uel primum est, uel maximum. Sic ergo caput hic accipe, quasi rerum que his montibus figurantur, uel principium uel cumulum donet intelligi. De capite Amana coronatur, de uertice Hermon et Sanir, qui iniuriarum cumulum quemdam exsuperat, et tribulationum molem extollentem se aduersus humilem scientiam Christi. Sed 96 moles ista tanto uidetur minus ponderis habere, quanto totum est momentaneum quod tumet.

5. Denique etsi mons est, tamen scriptum legis, quia mons cadens defluit, et saxum transfertur de loco suo . Et uide quomodo defluxerunt, quomodo translati sunt montes isti. Translati  sunt, quia transmutati sunt. Quasi translatos et triumphatos indicat illos Apostolus, quibus loquitur: Et hec aliquando quidem, inquit, fuisti; sed abluti estis, sed sanctificati estis, sed iustificati estis , hac ablutione et emundatione que fit per uerbum fidei. Pardus deposuit uarietates suas, totus immaculatus effectus, totus unius coloris, id est unius fidei et moris. uelut pardus quidam uidetur homo heretici dogmatis uarietate respersus: sed et nichilominus pardo similis est homo dissimilis sibi, homo uarius et inconstans, et subinde mutans consilia. Quasi enim, ut ita dicam, uult et non uult pardus. Trahe ista ad conuersionem Gentium, et mox intelliges quomodo per unitatem fidei et spei,  unum induisse colorem uidentur qui conuersi sunt ad Dominum: nec modo uarietatem, sed et feritatem exuisse perspicies, et non in cubilibus leonum: non in cubilibus, inquam, et impudicitiis, sed in cubilibus et in hortis aromatum, et commorari in lectulis non ferinis, in lectulis non fedis, sed floridis. Floridus enim lectulus sponsi et sponse. Non uidetur sponsa de Libano libens egredi, et de Iudea transire ad Gentes. Abscedit enim inuita, que toties uocatur; non uult deserere Libanum, ut transeat ad montem Amana, ad uerticem Sanir et Hermon. Sed transitu suo montes hos steriles, montes barbaros conuertit ipsa in Libanum.

6. Sed iam montium istorum nomina intuere. Amana populus uanus intelligitur uel Coangustans:  Sanir, Hispidus; Hermon, Anathema. Quid uanius illo populo, quorum ipsi doctores euanuerunt in cogitationibus suis; et dicentes se sapientes esse, stulti facti sunt? Quid angustius illis, qui desperantes semetipsos tradiderunt immunditie? Angustum enim cor, quod finem uotorum intra temporalis iucunditatis metas contrahit, nesciens spem ad eterna dilatare. Quid magis hispidum et magis incompositum illis, de quibus Apostolus dicit: Sine affectione, sine federe , in malitia et in inuidia agentes?  Nonne isti uelut Sanir reputandi sunt? Nam Hermon accipiuntur qui sunt alienati a sensu Christi, promissionis spem non habentes, non ciues sanctorum, non domestici Dei, sed omnino sine Deo in hoc mundo. Et hec quidem,  Gentes, fuistis; sed abluti estis, sed sanctificati estis, sed iustificati estis in nomine Domini nostri Iesu: ideo de uobis sponsa coronatur, que de uestra immutatione gloriatur. Bona mutatio, ubi Sanir conuertitur in Libanum. Et Libanus quidem, ille prior Libanus Iudaicus conuersus iam in Sanir uidetur et Hermon: ideo ueni de Libano, et ueni, et uide pro Libano illo exiguo et breui quanti tibi exsurgant Libani. Leua in circuitu oculos, et uide, omnes mundi istius montes tibi sunt in Libanum conuertendi. Molestum plane gentis tue detrimenta et desolationem uidere; sed molestiam hanc tam lucrosa commutatio compensat, ut unius damna redimat prouentus uberior. Noli ergo moram nectere, sed ueni de Libano, qui iam desinit esse Libanus:  ueni, ut de Gentium fide et conuersione coroneris. uis omnes hos montes non in Iudea et Gentibus, sed in Ecclesia tantum intelligere? Non erit dissonus intellectus, si interpretationem in hanc partem uelis deflectere. Inuenies hic et Libanum, et Amana, et Sanir, et Hermon. Inuenies hic et montes pardorum, et leonum cubilia.

7. Utinam in hoc Libano nostro, in hoc sacro monachorum conuentu, quem et professio, et conuersatio uenustat et candidat: in hoc, inquam, Libano, utinam non detur cernere caput Amana, non uerticem Sanir et Hermon. Cum uideris in cetu et congregatione sanctorum quemquam efferentem se ipsum inflatum sensu carnali, iactantia uanum,  intus et foris tumidum et turbidum, otiositatis anxium uanitate ; cum talem uideris, quid aliud quam caput Amana cum Libano cernis? Nil otio uanius, nil anxius acedia, nil tumore turbatius. Nam et Amana populum uanum uel turbidum sonat: ideo de Amana uenitur ad Sanir, ad hispidum et pilosum. Ubi enim acedia, ibi tumor: ubi 97 turbatio, ibi nil lene, nichil compositum, nichil ordinatum, sed totum horridum: et qui talis est, sine federe est, sine affectione, inimici sensus et alienati, imo anathematizati, quod Hermon significat. Non hic domesticus Dei, non ciuis, ne aduena quidem et hospes: propter quod nulla ad eum gratia, deuotio nulla declinat. Non diuertit ad illum sponsus, ut uel in transitu uisitet, et sicut  hospes ad commorandum. Commorantur autem in eo pardi, demones quidem uarii et uersipelles, et leones cubant ibi. Non circumeunt ut transuolent, sed securi possident, et cubilia collocant. Sed qui tales sunt, desperandi non sunt. Etenim multi istiusmodi in sponsi predestinantur, ornatum. Ideo dicit: ueni, coronaberis de capite Amana, et de uertice Sanir. ueni, inquit, de Libano, ueni. uide si non morose egreditur de Libano, que toties uocatur. Mora tamen hec non est contumacie, sed cautele. Quis enim a contemplationis candore, a quietis interne et puritatis sereno libens discedit? Cui non erit molestum, uel ad momentum de loco deliciarum secedere? Forsitan sperata in discipulis lucra blandiuntur, sed molestus labor. Optanda quidem lucra,  sed metuendus est lapsus. Suspecta mihi sunt lucra, quorum incertus est prouentus, uicinum proprie periculum salutis, certum interne suauitatis damnum. Quid mirum si moretur uenire, cum et molestum sit de Libano discedere, et metuendum sit ad montes illos barbaros et bestiales accedere? Et forsitan sponse mora, festinationem nostram suggillat et arguit, qui nimis prompti et parum prouidi, uires nostras minus pensantes, festinamus ingredi in labores prelationis, in sollicitudinum molestias, et materiam lapsus: nec exspectantes uel semel uocari, ultro nobis ipsi honorem sumimus, uocationem uel preuenientes, uel arte procurantes. Non debet esse tanti muneris improuida presumptio, sed nec pertinax metus.

 8. Denique presumendum est ubi Christus iubet, ubi Sponsus uocat, et prouentus uberes pollicetur, sicut in hoc loco: ueni, inquit, coronaberis de capite Amana, de uertice Sanir et Hermon, de cubilibus leonum, de montibus pardorum. Cum in subiectis mutatur morum barbaries, cum de cubilibus et impudicitiis ad florida et honesta transferuntur cubilia, et in hortos aromatum; ad cubilia, in quibus non est fremitus, sed fletus; ad cubilia, in quibus compunctio est cordis, non pugna cogitationum: cum aufertur maculose uarietatis uelamen, et nuda succedit simplicitas, moribus ministerio suo in melius commutatis; coronari sponsa satis apte accipitur. Bene quidem de talibus coronatur, cum  iam uertuntur in ornatum, quorum antea mores horrebat cum ordine quodam caritatis sibi coherent in unum, qui ferinis prius affectibus dissidebant. Grata plane sponso est hec unitatis coherentia: ideo forsitan sequitur, et uulneratum se dicit in uno oculorum, in uno crine colli eius, scilicet sponse. Capituli huius ratio in aliud differenda est tempus. Hoc autem in fine admonuisse sufficiet, si quem alieni cura profectus ad gradum altiorem sollicitat, non dissuadeo, nec suadeo plane. Unum autem hortor, quisquis is es, emulare et cunctationem, et candorem sponse, que non est contenta semel uocari, nec digna penitus, nisi de quodam pure et dealbate conscientie Libano. Non enim nisi de Libano dilectam uocat ad coronam Christus iehsu  sponsus eius, qui est Deus benedictus in secula seculorum. Amen.



SERMO XXX. uulnerasti cor meum, soror mea sponsa, uulnerasti cor meum in uno oculorum tuorum, etc. .

1. O cor durum, et male durum, in quo uerba ista uulnera non generant! Stupidum plane est cor, quod uerborum istorum uirtutem non persentit, quod non stupet ad dignationem tantam. Quid dignationem dico? etiam plus est. Et quantum esset, si uel dignatio esset? Magna enim res, et omni admiratione digna, si uel dignatur tanta maiestas humanam infirmitatem sororis et sponse impartiri uocabulo. Nunc autem non tam dignatio 98 est quam deuotio.  uultis autem deuoti et propensi affectus argumentum audire? uulnerasti, inquit, cor meum, soror mea sponsa, uulnerasti cor meum. Cordis uulnus uehementiam designat amoris. O uere dulce cor, quod nostris mouetur affectibus ad rependendam uicissitudinem dilectionis. Et necessitudo hec, et uicissitudo: necessitudo in sororis et sponse nomine, uicissitudo designatur in uulnere. Magna necessitudo sororis, sponse maior: illa cognationis, ista dilectionis. Ibi significatur quia de uno sunt: hic, quia unum. Soror est, quia diuine consors nature: sponsa uero, quia in singularitatem assumpta persone. Expressa plane necessitudinis hec uocabula sunt, que uel naturam, uel gratiam sonant. Quantum amare oportet, que tantis affinitatibus federatam  Christo se nouit? Quantumcunque amat, non amat, sed redamat. Ipse enim prior dilexit nos . Amor ad illum noster quantumcunque propensus fuerit, non impenditur, sed rependitur: debitus est, non gratuitus; equari ei, qui iam impensus est, amori non potest. Et quonam modo mereri potest, quomodo obligare potest qui ne plene quidem soluere sufficit? Non potes, sponsa, amatori tuo uicissitudinem plenam rependere. Ipse tamen non desinit superimpendere. Quod impendit tibi, nondum plene solutum est, tamen obligatum se putat. Quidquid illi rependis amoris, non accipit quasi debitum, sed quasi gratuitum. Quasi prouocatum ad dilectionem se persentit, dum cor suum uulneratum fatetur.

 2. Quid est hoc miraculi, fratres? Nonne beatam hanc reputatis animam, que ipsum cor Domini nostri Iesu Christi piis affectibus transfigit et penetrat? Acutus et efficax, et uere uiolentus affectus ille est, qui tuum, Iesu bone, meretur et mouet affectum. Magna et uiolenta est uis caritatis, ipsum affectum Dei attingens et penetrans, et uelut sagitta iecur eius transfigens. Quid mirum, si regnum celorum uim patitur?  Ipse Dominus uiolenti amoris uulnus sustinet. Sed uide quibus iaculis uulneretur. uulnerasti, inquit, cor meum in uno ocul rum tuorum, et in uno crine colli tui. Ne parcas, sponsa talibus Sponsum telis appetere. Aspectibus piis quasi spiculis utere. Noli in hoc negotio  remissius agere, noli contenta esse dilectum uulnerare semel, sed concide ipsum uulnere super uulnus. Felix es si sagitte tue infixe sunt illi, et amores tui militent in Christo, si oculus tuus defixus indefesse sit in illo. Bonum uulnus, de quo uirtus egreditur. Tetigit mulier fimbriam, et uirtutem de se sensit Christus exire . Quanto magis cum cor eius non leuiter tangitur, sed uulneratur, gratiam de se emanare sentit? uulnus istud non est sine sensu: ideo puri aspectus in illum spicula uibra: reputa illum quasi signum positum ad tales sagittas. Tales fauorabiliter excipit, quia tales iacit. Respexit Petrum, et cor eius percussit, et compunxit ad penitentiam . uulnerati cordis lacryme dant signa. Denique clementi respectu  cor illud uulnerat, quod ad aliquem uirtutis mouet affectum. Talia in me utinam multiplicet uulnera a planta pedis usque ad uerticem, ut non sit in me sanitas. Mala enim sanitas, ubi uulnera uacant que Christi pius infligit aspectus. Aspectus aspectum prouocat: ideo tuo illum tenta uulnerare prospectu. Oculi tui semper ad Dominum, ut amoris tui nutibus capiatur, illaqueetur criniculis.

3. Non tamen dicit, In oculis, et in criniculis, quasi in pluribus, sed quasi in uno: uulnerasti, inquit, cor meum, soror mea sponsa, uulnerasti cor meum in uno oculorum tuorum, et in uno crine colli tui. Si plures habes oculos, omnes alios claude; ut hoc uno utaris, quo solo dilectum intueri soles, et quo solo uales. Qui directius intueri uolunt, alterum  oculum claudunt, alterum intendunt, et eum ipsum quo cernunt stringunt, ut stricto efficacius contemplentur acumine. Oculus tuus unus est, si purus est: unus est, si ad plura non est: unus est, si quodam modo simplificatus et strictus et directus in unum est, non fissus, non diffusus, non sparsus in multa. Oculus tuus unus est, si intendis et intueris semper in unum, et in illum unum. Denique si amoris oculus est, unus est. Unam, inquit, petii a Domino, hanc requiram, ut inhabitem in domo Domini in longitudinem dierum, ut uideam uoluptatem Domini . Oculus iste unus est, unum petens, et unum prospiciens. Et in uno crine 99 colli tui. Non oportet ut crines fluitent, ut sine  lege euagentur, et sparsi et errantes oculorum effundantur luminibus. Non decet ut strictus sit oculus, et crinis laxus. Oculus enim offenditur, cum crinis effunditur. Si intentio in oculo intelligitur, quid in crine nisi cogitatus designatur? uis unum habere utrumque, et crinem et lumen, et intentionem et meditationem? Cuius est in lege Domini uoluntas eius, et in ea meditatur die ac nocte; iste etiam in uoluntate uniformi unum possidet oculum, et crinem unum in meditatione. Alioquin, si uniformis et simplex intentio in Deum tibi non fuerit, si cogitationes tue sine disciplina fluitent; intentum retundunt oculum et simplicem intentionis diuerberant aciem, et cor dissipant peregrine et indisciplinate mentis uolutationes. Intentioni pure cogitatus  respondeat, unus sit, sicut et illa uniformis est. Bonus enim crinis qui fusus non est, non incultus, sed collectus in unum, et collo inherens, collo utique illi de quo dicitur: Collum tuum sicut turris, de qua mille clypei dependent .

4. Collum hoc sacram Scripturam intellige, per quam ad nos diuine nuntia uoluntatis uerba profluunt. Bene ergo crinis colli, cogitatus assiduus in lege Dei. Ideo colli dicitur, quia omnis cogitatus tuus, omnia sensa tua et intellectus tuus sacro non debent preiudicare sermoni, sed ex eius prescripto pendere, et prodire ab ipso. Quod si diuisi et quasi laceri sunt crines tui, et nichil in se compositionis habentes; collo licet inhereant, non tamen placent sponso, nec eius cor uulnerant; non mouent affectum,  nec gratiam merentur. Utrumque exigit, ut et couniti sint, et collo inhereant. et obtineant in se tam ordinem, quam auctoritatem. Quid enim proficis, si meditationes tue in lege Dei sint, et ipse in se ipsis sine lege sint? Sine lege sunt, que sine ordine sunt, et passim feruntur. In uno, inquit, crine colli tui. In collo, sacri sermonis auctoritas intelligitur, que cogitationes informet: ordo autem in unitate. Bonus enim ordo, ubi colliguntur in idipsum, et feruntur in unum, et in unum illud quod non aufertur. uel ideo dicit, In uno crine colli tui, ut liberam et reuelatam significet sponse faciem. Crines enim pro uelamine habentur. uult ergo in sponsa exertam et reuelatam faciem ad speculandam gloriam Dei, ad intendendum sine offensione oculum  contemplationis: ideo commendat crines compositos, et reductos a uultu ad collum.

5. Quid hoc in una singulariter intelligimus anima? Deriuemus hunc sensum ad Ecclesie statum. Gratius est enim quod commune est. Denique nichil sponso gratius communitate, imo unitate credentium, et compage Ecclesie. Multa bona in sponse cumulauit preconium, quibus se delectatum ostendit: sed nunquam sic expressit congaudentis affectum sicut hic, ubi et luminis crinis commemorata est unitas. Quomodo non maximum erit eius gaudium, ubi maximum conseruatur mandatum? Mandatum, inquit, nouum do uobis, ut diligatis inuicem sicut dilexi uos. Oculi Ecclesie, doctores sunt, quos qui tangit,  tangit pupillam oculi Domini. Crines uero, plebes credentium. In utrisque est sponso grata unitas. In hoc, inquit, cognoscent omnes quia mei estis discipuli, si dilectionem habueritis ad inuicem . Consensus duorum uel trium preces impetrabiles facit ; quanto magis totius Ecclesie in Christo consensus? Quomodo non impetrat unitas, que ipsum cor Domini penetrat? uulnerasti, inquit, cor meum, soror mea sponsa, uulnerasti cor meam in uno oculorum tuorum, et in uno crine colli tui. Quid enim in toto muliebri ornatu plus allicit et afficit amantis affectum, quam crines compositi? Sed quid conamur laudibus cumulare crines  sponse ambitioso comptos et collectos ornatu? Magis subest plangendi copia quam applaudendi.

6. His diebus cernimus diuulsos misere et laceros sponse crines, et inter se pugnare Ecclesie plebes pro Ecclesia. Cernis hoc et tu, Iesu bone, et nichil te mouet ista diuulsio? non te sponse tue uulnus tam graue uulnerat? Si unitas ad gratulationem cor tuum uulnerat, dissidium ad compassionem uulnerare te debet. Mouet te unitatis et uniformitatis dispositio: moueat te eorum que unita fuerunt dissipatio. Diuisi sunt crines tui et disparati ab inuicem, imo et contra inuicem. Utrique a sponse 100 collo pendere se iactant, et de proprietate gloriantes alios a se diuellere tentant. Nouit Dominus qui sunt eius, et discedat ab iniquitate omnis qui nominat nomen  Domini. Geminum hoc habens signaculum, ut Paulus loquitur , immobilis manet sponsa ipsius inter impias manus undique conuellentium illam et lacerantium. Reges terre et principes conuenerunt in unum aduersus Christum Dominum , et aduersus sponsam eius. Sed sponsa Sponsum nouit, ut non sequatur alienum, sed ipsum. Non ignorat se ipsam, non ignorat cuius sponsa sit: ideo non uult egredi, nec abire post greges sodalium. Et si sodales fuerunt, iam quidem non sunt. Exierunt ex nobis, sed non sunt ex nobis. Quomodo sodales sunt, qui amici non sunt? Amicus enim sponsi stat et audit, et gaudio gaudet propter uocem eius . Isti uero non audiunt nec gaudent ad uocem sponsi, sed magis ad uocem imperatoris  Romani. Nisi  non tam gaudent, quam timent ad rugitum eius. Sed nouit Dominus qui sunt eius, non qui sunt Imperatoris. Ideo moueri non possunt ad fremitum Leonis  , quia immobili diuine notitie continentur signaculo.

7. Bonum enim signaculum notitia Dei. Notitia que secundum propositum est, secundum quod uocati sunt sancti. Firmum est signaculum hoc notitie eius, quia nichil ei deperit. Non tantum non deperit ei nichil: sed ipsa saluandos parit, ipsa predestinat, ipsa signat quos suos esse uelit. Geminum signaculum, diuinum propositum, et humanum studium: diuina prouidentia, et humana diligentia.  Nam de diligentia subdit Apostolus: Et discedat ab iniquitate omnis qui nominat nomen Domini. uide duas huius signaculi partes: unam diuine tantum gratie, alteram et gratie et libertatis; illam propositi, hanc adiutorii. Secunda hec pars libertatis nostre infirmum arbitrium dirigit; nam prima predestinando disponit. In prima qui sunt eius Dominus preuidendo nouit: in secunda nobis innotescit. Illa causa, hec est illius effectus. Illud signaculum immobile est; hoc probabile. Illud signaculum est, istud signaculi signum. Illa radix est, hic fructus; et a fructibus istis cognoscetis eos, qui nominant nomen Domini. Nam ipse in beneplacito suo nouit qui sunt eius, et ponit  eos ut fructum hunc plurimum afferant. Ideo dicit, Discedat ab iniquitate omnis qui nominat nomen Domini: qui eius esse se dicit, non discedat ab unitate. Nec discedere potest quisquam illorum quos diuina formauit et firmauit notitia. Denique et capillus de capite Ecclesie non peribit. Capilli enim eius omnes numerati sunt, omnes signati signaculo predestinantis notitie. Sine penitentia est ista notitia: ideo firmum stat fundamentum, Domini habens signaculum, diuini propositi adiutorium, et arbitrii nostri conatum. Isto qui ligantur crines signaculo, non poterit eos quisquam rapere de capite sponse. In manu tua, Domine, omnes crines sponse, et non rapiet eos quisquam de manu tua. Tene, Iesu bone, quos tenes, et recollige quos nosti: et qui tuum se  nouit, qui dicit, Domini ego sum; qui nominat nomen Domini, discedat ab iniquitate, accedat ad unitatem Ecclesie, ad unitatem capitis et corporis, id est, sit crinis colli, et crinis unus.

8. Nihil sic sponsi cor uulnerat, nichil permouet affectum, et animum penetrat, quomodo unitas sponse, et ea ipsa inter diripientium seruata, et quasi solidata conatus. Episcopi religiosi proprias deserunt sedes, de ciuitate in ciuitatem fugiunt a facie persequentis. Deo deuoti et clerici, et monachi, tribulationibus et contumeliis affecti, rapinam bonorum suorum cum gaudio sustinent, cognoscentes se meliorem habere et manentem substantiam in unitate fraterne et ecclesiastice caritatis. Si enim omnem  substantiam suam dederit homo pro caritate, quasi nichil despiciet eam . Quidam equidem libertatem ecclesiastice communionis muneribus redimunt. Bona redemptio, sed uenditio turpis. Quid uendis quod ipse condemnas? Si schismaticos reputas qui a te separati sunt, non debueras pretio inductus erroris sui illis permisisse licentiam. Si schisma reputas, cur libertatem eius muneribus uenditas? Si autem ecclesiastice unitatis apud nos ueritas est, quid illam diuellere 101 tentas? Si Petri sedem successionis iure tenes, cur non Petri sententias uindicas in eos, quos schismaticos arbitraris? Pecunia, inquit, tua tecum sit in perditionem . Nunc uero dicis: Pecunia tua salua mihi sit, anima uero eat in perditionem. Quomodo enim  non perditio est, ubi ab unitate corporis separatio est? Nec mihi, inquit, nec tibi sit, sed diuidatur . Ita et tu pecunias tollis, cum animas non potes. Tolle quod tollis: munera tolle tibi, animas Ecclesie relinque. Nam et ipsa nisi animas non querit. Corporalia autem apud te bona spargant, ne bona anime dispergant tecum. Qui enim non colligit cum Ecclesia, dispergit. Signanter satis ait: Qui non colligit mecum, dispergit. Collectio namque unitatis rationem continet, sicut dispersio innuit separationem. Ecclesia cum sponso dicere nouit: Qui non est mecum, contra me est . Nihil  medium relinquit: aut colligis cum illa, aut certe dispergis; aut cum illa es, aut contra illam. Tu autem dicere  soles: Si non uis dispergere mecum, saltem non colligas cum illis. Si non es mecum, saltem non sis contra me. Sufficit, si nec noster sis, nec aduersariorum  .

9. Sed non ita noster iehsu, qui ait, Noster es, an aduersariorum  medium nil relinquens. Numquid, Iesu bone, non est resina in Galaad? Quare ergo non est sanata, Domine, contritio sponse tue , uulnus et liuor et plaga tumens non est circumligata, nec curata medicamine, neque fota oleo?  Potasti, Domine, satis dilectam tuam uino compunctionis? quando oleo fouebis, oleo sancto tuo?  Oleum autem peccatoris non impinguabit eam. Nam et qui ex aduerso sunt, oleum habere se iactant. Quid enim nisi oleum uenditant, dum blandiuntur, dum pollicentur honores, dum munera proponunt? Oleum istud non sanat, sed magis scindit. Ideo, sicut uinum eorum, ita et oleum eorum. Aequa lance pensanda sunt uerba et uerbera eorum. Renuit consolari anima mea ab uberibus consolationis eorum. Ipsi enim sicut lamia nudauerunt mammas: lactant inde catulos suos , non Ecclesie filios. Ecclesia enim mammas suas habet. Idcirco in laudibus eius statim sequitur: Quam pulchre sunt mamme tue, soror mea sponsa! Reuoca, Domine Iesu, filios tuos,  qui aberrant, ad lactis huius dulcedinem; ut ex ore lactentium perficias laudem, cum destruxeris inimicum et uictorem. Ideo festina et eiice ad uictoriam iudicium, ut habitent in unum qui inuocant nomen tuum: quoniam in hac unitate mandas benedictionem et uitam per omnia secula seculorum. Amen.



SERMO XXXI. Quam pulchre sunt mamme tue, soror mea sponsa! Pulchriora sunt ubera tua uino, etc. 

1. Leniter sunt a nobis perstringenda nunc ubera sponse, que superius non uno in loco studiosius pressa sunt; et nescio an ex toto expressa. Fortasse et modo tacta nouum aliquid nobis effundant,  Quis non auide et cum spe bona ad ubera currat, que sic sponsus laudare curauit? Hec ubera sunt, quorum nos Petrus quasi modo genitos infantes lac concupiscere hortatur . Et commendatio presens nonne uim quamdam inuitationis uidetur obtinere? Quam pulchre sunt, inquam, mamme tue, soror mea sponsa! Non est simpliciter et sine expressione laus tanta profusa, sed ipse pronuntiationis modus admirationem et oblectationem proferentis demonstrat. Que tamen est huius ordinis ratio? Cur, post oculum et crinem statim ad mammas sermonem  deflectit? aut cur in illis unitas commendatur, in his commemoratur pluralitas? Mihi quidem in capitulo superiori mentis quidam et cogitationum excessus ad Deum uidetur innui; sobrietas uero et temperantia ad paruulos in isto. Ibi unum necessarium est; hic sollicitudo, et sermo doctrine partiendus in plura. Ibi intemperantia feruidi amoris et collecta in 102 unum, et constricta, et penetrans, ipsum dilecti pectus sauciat: hic temperata doctrina, et sermo sobrius lacteo quodam potu paruulos satiat. uides quomodo nichil medium relinquitur in laude sponse: sed cum Paulo aut mente excedit Deo, aut condescendit nobis. Charitas enim, inquit, urget nos . Ad quid urget nos? Numquid ad excessum? Non utique  ad excessum, sed ad condescensum. Res illa est uoti, hec obsequii - illic intemperantis affectus summus, hic contemperantis. Bonus odor plane haurire ibi, et hic exhauriri. Primo ibi infundi, postea hic effundere: inebriari ibi, et hic inebriare. Bona uicissitudo talis, si tamen modo talis.

2. Ordinatione tua, Domine, hec uicissitudo perseuerat, uicissitudo contemplationis et consolationis. An non beatus, cui omnia uite momenti in hoc decurrunt, ut uel Christo uulnera caritatis infigat, uel pietatis ubera porrigat subditis? Ego, si quando  inebriatus ab ubertate domus tue, Domine, distenta ubera inde reportare uideor; tot, tam uariis et tam molestis exsiccantur negotiis incurrentibus, ut mox arentia  reddantur, que prius eruditionis et gratiarum ubertim lacte rorabant. Felix quidem qui sancta interpolatione aliqua talia in se continuat studia, ut uel in ipsum  sapientie cor et secretarium penetret; aut ubera inde referat uoluptatis illius ubertate referta. Sponsa plane est, que nouit huiusmodi uariare uices. Ideo in laude ipsius post contemplationis excessum, de consolationis et doctrine uberibus sermo statim contexitur: Quam pulchre sunt mamme tue! Purus oculus, et pulchre mamme. Ille sponso, et he filiis sponsi. Ille ideo unus dicitur, he plures: quia uaria debet esse uberum temperatura, pro sugentium qualitate diuersa. uide quomodo Paulus Iudeis factus est  Iudeus, et iis qui sine lege erant, quasi et ipse sine lege esset, infirmus infirmis . Nonne uelut tot applicat discipulis ubera, qui se in tot transformat genera? Quid aliud molitus est temperatura tam multiplici, nisi ut leniter et lactis more teneris auditorum eius doctrina influeret animis? Tot uidetur abundare mammis, quot modis arte ingeniosa capacitati se infirmorum coaptabat. Factus sum, inquit, in medio uestri tanquam paruulus in medio paruulorum, quomodo si nutrix foueat filios .

3. Et si uultis, duas uobis mammas materne pietatis assignabo; imo idem ipse Paulus assignat, cum dicit quia pietas ad omnia utilis est, consolationem habens uite que nunc est, et future . His uberibus geminis erga subditos abundare debet, qui doctoris et patris in Ecclesia locum occupat; his muniri mammis a dextris et a sinistris, ut qui ei commissi sunt potentur a lacte, et satientur ab uberibus consolationis eius. Harum alteram reputa sinistram, alteram dextram: sinistram, in temporalibus subsidiis; dextram, in spirituali consolatione: qui miseretur, in hilaritate; qui tribuit, in simplicitate , Qui iuxta Apostolorum principem gregi commisso prouidet non coacte, sed spontanee , mammam hic sinistram exhibet: et Ecclesie promittitur in prophetia Isaie, quod regum mamilla lactabitur . Mamilla, inquit, et non Mamillis, eo quod regum est temporalibus precipue  bonis Ecclesiam fouere: hec enim sinistra eius est, in qua sunt diuitie et gloria . Dextra quidem mamilla sic nos Paulus informat: Consolamini, inquit, pusillanimes ; et, Consolamini eum qui huiusmodi est, ne abundantiore tristitia absorbeatur ; item, uos qui spirituales estis, instruite huiusmodi in spiritu lenitatis . Et, ut ita dicam, sunt qui sinistram tantum mammam ex officio habent, sicut ii, quos supra diximus, reges et principes. Et sunt quibus ex officii sui iure impendet dexteram maxime prebere mamillam, sicut sacerdotes Domini et doctores, quorum labia custodiunt scientiam, et lex Domini requirenda est ab eis . Hi enim magis a subditis  plebibus carnalia metunt, quibus spiritualia seminant. Qui uero possessionibus cunctis renuntiant, qui rebus temporalibus ualedicunt, se suaque omnia monasterio tradentes, et ex toto in ius abbatis transeunt, nullam sui sibi curam relinquentes de cetero; tales utique gemino consolationis lactandi sunt ubere. Ideoque neutro hoc carere debent qui talibus presunt, ne mutilum et uelut detruncatum uideantur pectus gestare, una 103 deformiter mamilla contentum. Qui uero utroque destituuntur, locum hunc in Ecclesia et sibi damnose tenent, et quantum ad alios periculose, ne forte lingua lactentis adhereat palato, dum arentia sunt ubera matris. Peregrina est plane hec laus ab illis in presenti facta ad sponsam: Quam pulchre sunt mamme  tue, soror mea sponsa! Simulque aduerte, quod non omnes pulchre sunt mamme. Non est enim speciosa laus in ore peccatoris . Fili, inquit, si te lactauerint peccatores, ne acquiescas eis . uide quomodo quorumdam ubera non modo non uult speciosa haberi, sed uult suspecta. Idcirco ista commendat, ut bene noris ad que te debeas tuto conferre.

4. Quam pulchre sunt mamme tue! Meliora sunt ubera tua uino. Duo sunt que ponit in laude uberum istorum; pulchritudinem, et uirtutem. Alterum conuenit amanti; alterum lactenti. Quid enim lactentis refert, si pulchra sunt ubera, dummodo sint ubera, et redundantia lacte salubri? Pulchritudinem  ergo pro se commemorat; et lactis gratiam pro suis. Et si non ipse melius sapis, pulchritudinem ad conuersationis uenustatem refer; ad doctrinam et eruditionem, quod restat in commendatione mammarum. Dulcius sugitur, ubi uita uenustat sermonis uirtutem. Et si spirituale aliquid uis, et expressum de pulchritudine earum audire, ad mulierum te studia mitto, que corporei decoris et cultus et operam gerunt, et assecute sunt artem. Quid enim magis affectant in ornatum pectoris, quam ne mamme superexcrescant; et deformiter finitent, et pectoris ipsius occupent spatia? Ideo excrescentes et fluitantes fasciis pectoralibus stringunt, nature uitio arte medentes. Pulchra sunt enim ubera, que paululum supereminent, et tument  modice: nec elata nimis, nec tamen equata carni relique; quasi repressa, sed non depressa; leniter restricta, non fluitantia licenter. Hoc quidem exemplo qui uerba bona, uerba spiritualia [Al. consolatoria] debet proferre, mulierum imitetur et studia, et industriam. Castigato utatur sermone, uerborum non fluitent ubera, non sine lege ferantur; non pectus et quoddam secretarium mentis magis occupent, quam ornent; non habeant plus materie quam gratie; non plus carnis quam lactis. Purus et prudens sit sermo pro tempore. Accedat huc pietas, et pulchritudinis numeros teneat. Non habeat plus oris, quam pectoris, nec lactis fluxum patiatur. Ex pectore debent ubera prodire, et inherere illi, non ipsum conuerti in illa. Ex abundantia cordis os loquatur, loquatur ex illa,  non totum effundat. Restringenda sunt ubera, ne nimis exuberent. uideas aliquos dum uerba consolatoria plus equo sectantur, in uana deuolui: et dum auditores longo pertesos silentio, et quasi quadam subtristes acedia exhilarare uolunt, petulantis lasciuia lingue post utilia profluunt ad scurrilia, et modico frumento multum zizaniorum aut preseminant, aut superseminant. Loquuntur placentia, et doctrine panem in risu faciunt, sicut scriptum est : sed paulo post risum, sine pane, sine pane uerbi salutaris. Non est adulterandum uerbum Dei , nec admixtione corrumpendum peregrina. Suis sit contentum uberibus, uberibus utriusque Testamenti. Hec tibi memoriter  in pectore hereant, hec tibi consolatorium et quasi lacteum sermonem ministrent, ista suggerant quod alii sugant. De pectore tuo erumpant radicitus, ut non sint affectata que dicis, sed de puro et precordiali prolata affectu, iuxta illud -

   Si uis me flere, dolendum est
Primo ipsi tibi. 
Compassionis et congratulationis affectus intus nascatur tibi, sed per Scripture sacre uerba, ac si ubera quedam, ad educationem audientium profluat. Pudice quidem, ut in re seria; et petulantia absit, et serenitas adsit. Ad pulchritudinem enim mammarum accedit, si se paululum attollant, et tumeant,  modice tamen, ut habeant auctoritatis quantum sat est, austeritatis nichil.

5. Ideo et uino meliora dicuntur ubera. Sic enim in laude eorum statim sequitur: Meliora sunt ubera tua uino. Ubera gratie, ubera consolationis, austeritatis et duritie uino meliora sunt, quia efficaciora, et accommodata magis ad commutandum tristes et exasperatos affectus, et ad confouendum imbecilles et teneros. Facilius mouent, et fouent suauius. uerbum enim dulce, et mitigat 104 inimicos, et amicos multiplicat . Dulce Euangelii uerbum, durum Legis. Et uide quomodo uerbum dulce effera gentium corda conuertit, et quasi marinos et salsos fluctus in lactis saporem. Inundationem, inquit, maris quasi lac sugent . De  apostolis hoc dictum est sub typo Zabulon et Issachar. Hodie quis amarus et turbidus fluit? ne desperes, adhibe ubera, instilla lac, forte et ipse cras lacteus fluet. Quis scit si non modica stilla totam massam conuertat? Dabit enim Dominus uerbum euangelizantibus uirtute multa. Sterilis et infirma est seueritas legis; et sine gratia precipit, et sine uenia punit, utroque ubere caret. In prefiguratione hec continet, sed in actu non exhibet. Memento non Legis, sed Euangelii ministrum te esse, ministrum Iesu, qui in passione acetum, et in cena uini ueteris reprobauit acorem. Nouatianus non habet mammam uenie, nec Pelagius gratie. Ille nature inueterate et corrupte bona predicat, et ad iustitiam sufficere dicit: hic diuine nature bonitatem tollit,  dum penitentiam negat. Ille, ut sic dicam, reuocat petentes, hic non suscipit penitentes. uetustatem ille propinat, hic austeritatem. Non habet eius doctrina gratie lacteam nouitatem, nec huius dulcedinem. Parasti, inquit Psalmista, in dulcedine tua pauperi Deus . Pelagius diues est, non eget hac dulcedine: innascitur ei, non paratur. Pelagius dicit: Non indigeo: et Nouatianus, Non indulgeo. Alter prediues est, alter predurus. Para, Domine, para in dulcedine tua pauperi tuo, Deus: Tu para, tu repara, et nonnisi in dulcedine tua. Magna multitudo dulcedinis, que de uberibus tuis, Domine, sugitur. Quoties post graues excessus ad ista accessi, pressi instantius; et quantam lactis expressi copiam,  tu, Domine, nosti. Ubi abundauit delictum, abundauit et gratia . Sufficiebat mihi ut diuitie computarentur, si uel mererer ueniam: et ecce abundauit et gratia. Mammarum pressi unam, et utraque influxit ubertim. Ideo sponsa tua gratie lacte potata, et satiata ab uberibus consolationis, didicit et ipsa ubera magis prebere quam uinum. Meliora enim sunt ubera eius uino. uinum uetustate acescit: ubera totum nouum, dulce totum effundunt. Denique et timor foras mittitur, et caritas nunquam excidit . Hoc est mandatum nouum eius, semper recens dulcedo. Non potest amor esse, et dulcis non esse.

6. Meliora ergo sunt ubera tua uino. uinum non malum, sed ubera meliora Meliora quidem sunt,  mixturam tamen non refugiunt uini. Nam in sequentibus aliquanto post dicet: Bibi uinum cum lacte meo . Melius tamen si bibat lac solum, et sine uino: quia in uino terror est, in uberibus compassionis et gratie lene blandimentum. Nam uinum licet in bono ualeat et soleat accipi; hic tamen ex collatione uberum aliquid durum et forte significare uidetur. Meliora sunt ubera eius uino; quia melior est dulcis et fraterna compassio, quam indignantis animi durus et immitis affectus. Quasi non habentes ubera Paulus notat, quos sine affectione uocat . Non potest in humano pectore uberibus carere pietatis sponsa sponso suo adherens. Ipsi enim mons uber, mons incaseatus, mons coagulatus, mons pinguis. Quomodo de tanta lactis  copia nil sponsa capiet, cui beneplacitum est in hoc monte habitare? Et si in hoc monte sine intermissione habitare nondum possumus, recurramus frequenter: ascendamus, inebriemur uberibus. Sic enim Scriptura habet: Ubera eius inebrient te omni tempore, et in amore eius delectare iugiter . uidete ad quem sensum uberum interpretationem deflectat: ad ebrietatem et oblectationem amoris.

7. Quid necesse est diutius in querenda uberum ratione morari? magis uero queramus ipsis inebriari. Meliora enim sunt ubera uino quia melior est misericordia super uitas : melior est amoris affectio quam afflictio carnis, et lacteus potus spiritualis nouitatis, compunctionis uino. Ibi enim ostenduntur et gustantur dura, dum uetus  homo repellitur et destruitur: hic in nouitate uite, diuini fauoris lactea capimus blandimenta, nec fuge sed refugii significationem. Bonum quidem uinum, sed ubera dulciora: bona compunctio, sed melior unctio. Odor enim unguentorum tuorum super omnia aromata. Iam studia 105 uestra ad audiendum redintegrata uideo. Auiditatem uestram excitauit odor unguentorum sponse. Indiscreta quadam esurie illa uultis hodie uberibus superaddi: date inducias usque mane. Hodie sufficiant ubera, crastino accedemus ad unguenta, eo uotis nostris prestante effectum, qui uberum et unguentorum sponse sue et commendator est et dator, Iesu Christo, qui uiuit et regnat in secula seculorum. Amen.



SERMO XXXII. Meliora sunt ubera tua uino, et odor unguentorum tuorum super omnia aromata 


1. Exiguum est mihi olei et unguenti, fratres, et uos hodie uasa affertis tanta, tam uacua? Nec ducatis ad iniuriam, quod uacua uasa uestra dico. Ego non inania per hoc, sed magis capacia uolo intelligi, eo quod et auida, et idonea sint uobis ad capiendum ingenia. Quis ista implere sufficiat? Attenditis ad unguenta sponse, quanta sit illi aromatum copia: quasi non et instrumenti habenda sit ratio, per quod ad uos manare debent. Copiosa quidem materia; sed nichilominus attendite quid minister queat. Fiat quod uultis: non causabor inopiam, ne uos me non obseruate sponsionis incusetis. Instillabo modicum  quod habeo olei uasis ingentibus, atque utinam aliquis Eliseus iubeat, cuius uirtus nostro prouentum bonum conatui tribuat . Quid ergo? nonne hic multi assident Elisei, multi prophete, aut certe filii prophetarum? et hi omnes iubent; et si merita inferius essent, numerus ipse magni unius alicuius poterat uicem supplere, instillabo ergo aliquid de reliquiis unguentorum. Nam ipsa in capite libri copiose et sufficienter effusa meministis, et forte fex illorum nondum est exinanita. Numquid et ego modo sum exhausturus illam? Ne speretis id a me: nec enim presumo. Fertilis apud sponsam est unguentorum apotheca. Non est quod dicatis: Exhaurite, exinanite usque ad fundamentum in ea. Utinam contingat mihi in hac fece infigi,  nec solum pedem intingi in oleo, sicut scriptum est de Aser . Fratres, si non meremur in olei dolium, in unguentorum copiam, cum euangelista Ioanne immergi, si non meremur tam uberem unctionem; numquid desperabimus uel intinctionem, numquid saltem odorem? Nam et odor hic tantum commendatus est. Et odor, inquit, unguentorum tuorum super omnia aromata. Ubera prosunt ut crescas, unguenta ne deficias. Meliora sunt ubera tua uino, et odor unguentorum tuorum super omnia aromata. Et ut hodiernum capitulum cum hesterno copulemus, dicamus ubera tenerorum esse, unguenta fortium.

2. Conferamus inter se ista tria: uina, ubera, unguenta. In uino, ueteris hominis defectio; in  ubere, noui refectio; in unguentis, quedam delectatio. uino carnalis sensus inebriatur, et consopitur, et obruitur; ubere nouus nutritur; unguentis adultus deliciatur. In primo homo uetus conficitur; in secundo nouus reficitur; in tertio iam appropinquans ad perfectionem ineffabili letitia afficitur. An non ordo bonus, ut de refectione ad delectationem accedas, post lactis primitias ad unguentorum delicias? Et a principio Cantici huius utraque ista, unguenta et ubera, et commemorata et copulata sunt in preconiis sponse. Nec exigua horum gratia, que toties replicat in laudem dilecte, non contentus commemorasse semel. Nonne delectatum putas laudibus istis, quas tanto affectu, tam frequenter recenset? Est et quod ad te trahas de tanta sedulitate  iterate laudationis: inuitationem tuam puta hanc iterationem. Curre et tu in odore unguentorum istorum; imo cura magis ut hec in te unguenta redoleant, ut et tu audire dignus sis, quia odor unguentorum tuorum super omnia aromata. Nec tantum semel hoc audias, sed iterato has tibi laudationes os dilecti loquatur. Recentia in te sint et quasi noua semper unguenta: non arescant, non exsiccentur, non exinaniantur. Oleum exinanitum nomen dilecti. Sed uide ut exinaniatur usque in te, non exinaniatur a te. Bonum est, si cum sponsa inches ab unguentis: sed non bonum nisi consummeris in ungnentis. Alioquin tibi dicit Paulus: 106 Cum spiritu ceperis, nunc carne consummaris .  Bene ungeris, si spiritu ungeris. Ideo sic ungere, ut caro in te immutetur propter oleum. Oleum non immutetur aut minuatur propter carnem. Oleum, imo et unguentum non de capite tuo discedat, sed exuberet et descendat usque ad pedes: quia utraque in Christo Iesu non tam uncta quam perfusa sunt unguento. Intret oleum interiora tua, ipsis imbibatur affectibus, ut carnalitas omnis in te mutetur propter oleum. Erit enim quando et caro immutabitur propter oleum. Unctus est et perfusus oleo letitie pre consortibus suis . Ideo solus ante resurrectionis tempus dicere potuit: Caro mea immutata est propter oleum . Iure anticipauit communis horam immutationis caro immunis a carnalitate. O hora optabilis, o dulce unguentum,  quando et per quod caro dissoluta ascendet in incorruptionem! Nam ante illum statum quidni descendat in corruptionem?

3. uidistis hesterno die, fratres, aspexistis lacrymabilibus oculis carnem miseram commutatam, carnem descendentem de corruptibilitate in corruptionem: et quidem satis lente et cum mora descendentem, nec posse penitus corrumpi. uidebatur uelle, corpus quod occupauerat, hereditate possidere ipsa corruptio; et ne desineret putrescere, non sinebat perputruisse. Cohibebat uires, quasi nollet substantiam celeriter consumere, ut diutius inficere posset. Nam, cum fuerit caro redacta in puluerem, quid habet ultra corruptela quod faciat? Omnis caro fenum, et omnis gloria eius quasi flos  feni. Exsiccatum est fenum, et cecidit flos . His uerbis propheta uelocitatem defectionis expressit, qua facile caro florida et uitali pubescens calore, et roseo colore pulchra, sed de terra succisa uiuentium, exsiccatur quidem subito, sed non computrescit tam cito. Ergo feni collatione celeritatem subite commutationis ostendit, non lente et putride corruptionis expressit horrorem. uideres in illo cadauere ossa que tecta fuerant, quedam denudata, quedam quidem adhuc non tam tecta quam polluta et inuoluta putredine. Grassabatur in carne misera longa corruptio, et attingens a fine usque ad finem fortiter, miserabiliter dissipabat omnia. Poteram et ego dicere: Disponebat omnia carnis eius, eo quod  dissipatio illa nutui diuine dispositionis seruiebat. Misera commutatio, sed pulchra ratio, qua Deo placuit ut carnis gloria nonnisi per putredinem deducatur in puluerem. Seuiat mors, seuiat et grassetur ipsa corruptio in carnem humanam: depopuletur eam quantum potest, deducat eam primo in saniem, deinde in cinerem. Nam huc usque potest, et non amplius, quam in puluerem deducere, scilicet carnis gloriam: Non ad nichilum consumere ualet carnis substantiam, nec penitus consumere, nec perpetuo possidere. Donec atteratur celum, non consurget , sed tamen tunc consurget. Tunc enim effundet Dominus de Spiritu suo super omnem carnem , tunc caro sanctorum erit immutata propter oleum, eo quod Spiritus Domini unxerit  eam. Omnes enim resurgemus, sod non omnes immutabimur .

4. O quanta uirtus unguenti illius, a cuius facie corruptionis tam uetuste iugum computrescet, et caro que consumpta fuit a suppliciis, reuertetur ad dies adolescentie sue, adolescentie que non discedat alia etate succedente. Efficax omnino unguentum, per quod tam inueterata sanabitur contritio, et tam annosa sanies in sanitatem incorruptibilem conuertetur. Ecclesie proprium est hoc unguentum: ideo Christiani dicuntur filii eius a Sponso suo Christo, id est uncto. Et iam accepimus boc unguentum in Baptismate. Sed sicut ibi operatum est ad sanctificationem, ita et in fine temporum operabitur ad gloriosam illam immutationem, quando  caro immutata erit propter oleum. Quis scit si non interim morbus sinatur deseuire, ut ex uiolentia morbi uirtus declaretur remedii? Bene ergo unguenti huius odor commendatur, eo quod gratiam eius, ac si de longe adhuc, odoramur. Quod aliud dabis antidotum tam efficax ad mitigandum omnem mentis, que potest accidere, desolationem, quomodo fidissima spes est resurrectionis future, et felicis illius commutationis? Non habet doctrina Gentilium resurrectionis credulitatem, et Iudeorum traditio non tenet 107 qualitatem. Illi non credunt; isti minus plene, sed parum pure de spirituali resurrectionis gloria, et angelica similitudine sentiunt. Gentiles unguenti huius odorem non trahunt: Iudei quidem non ipsum et proprium, sed nescio  quem alium et adulterinum pro eo. Apud solam Ecclesiam unguenti illius odor et integer, et proprius existit. Ideo odor unguentorum eius super omnia aromata.

5. Bona unguenta, impassibilitas et patientia. Per illam caro resuscitata ledi non poterit: per istam mens pia inter prouocationes et iniurias illesa consistit. Per illam quieto et inconcusso iure carnis nostre terram hereditate possidemus: per hanc uero, ipsam animam. In patientia, inquit, uestra possidebitis animas uestras . Ipsa patientia quid aliud est, nisi uelut quidam future impassibilitatis odor? Illic mala nulla inferuntur: hic uero patientie beneficio, ac si unguento quodam mitigatorio,  etiam que illata sunt, non sentiuntur. Efficax et utile omnino unguentum, quod et inter carnis uexationes animum ab iniuria tuetur, et continet ne fatiscat, ne deficiat, ne laboret. Ego utilitatem unguenti huius predico, tu forte uoluptatem queris. Ne in hoc quidem deero, et adhuc uobis excellentiorem unctionem demonstro. Omne gaudium, inquit, existimate, fratres, cum in tentationes uarias incideritis . An non tibi uidetur excellentiori unguento perfusus, qui nouit in aduersis gaudere, quam qui didicit in ipsis non contristari? Minus enim est quo dolor excluditur, quam quo letitia suadetur. Denique et inimicos non modo tolerare, sed et amare iubetur sponsa Christi. Diligite, inquit, inimicos uestros . Bona ergo eius  unguenta, que in tristibus letitiam redolent, et hostibus dilectionem prestant. Dilectio enim maior est omnibus sacrificiis et holocaustomatibus. Ideo odor unguentorum tuorum precellit omnibus aromatibus. Bonum plane orationis aroma, bonum incensum; sed audi quid Euangelium preferat: Si offers, inquit, munus tuum ante altare, et ibi recordatus fueris quia frater tuus habet aliquid aduersum te, dimitte ibi munus tuum ante altare, et uade prius reconciliari fratri tuo . Aduertis satis quomodo unguentum reconciliationis aromati prefert orationis. Quid est reconciliatio, nisi iterata animorum dissidentium conciliatio? Et de conciliatione et caritate fraterna dicit tibi Psalmus: Ecce quam bonum et quam iucundum, habitare fratres in  unum!  Hec est excellentior uia iuxta Paulum, et aliis maior carismatibus , quasi cunctis aromatibus. Unguentum hoc descendit de capite in barbam et oram uestimenti . Christus enim caput nostrum prius dilexit nos, ut nos diligamus eum.

6. Ideo et sponsa se currere dicit in odore unctionis, id est in emulatione dilectionis. Non dicit, Unguenti; sed, unguentorum: eo quod gemina sit dilectio. Una, qua diligimus ipsum, quoniam ipse prior dilexit nos: alia, qua diligimus inuicem, sicut et ipse dilexit nos. Utriusque dilectionis habemus ab ipso et exemplum et donum. Ipse enim dilectionis et uiam monstrat, et ministrat uirtutem. Ideo scriptum est: In odore unguentorum eius curremus  . Ipsa connexio et suauitatis, et amor Patris, et Filii, et mutua complexio per Spiritum amborum, nonne grato nos odore perfundit, et ad similem nos inuitat emulationem, ut et nos unum simus, sicut et ipsi unum sunt? Felix quidem qui sequitur et currit in odore caritatis illius, suauitatis illius, dilectionis illius, unctionis illius. Ipse enim Spiritus utrosque quasi perungit, quos tanta amoris dulcedine coniungit. Imitemur unctionem istam, curramus in eius odore. Diuine illius et essentialis unitatis emula est, et quasi imago fraterna caritas, et quedam uelut umbra unguenti illius et dulcedinis, et amoris mutui. Ecce enim quam bonum et quam iucundum, habitare fratres in unum! Sicut  unguentum in capite, quod descendit , etc. Atque utinam de capite nostro, quod sursum est, quedam unguenti istius in nos umbra descendat, ut et ipsi audire mereamur, quoniam odor unguentorum tuorum super omnia aromata. Percurre animo uirtutes reliquas, usum et opera singularum recense; nichil in illis tam suauiter redolet quantum pura de corde caritas. Quem odorem tibi spirent ieiunia, quem odorem 108 eleemosyne, si non in illis caritas olet? Castitas ipsa et tolerantia passionum, si non fuerint caritate condita, quid tibi suauis odoris refundent? Si tradidero, inquit Paulus, corpus meum ita ut ardeam, et quasi aroma incensum liquescam totus in igne, caritatem autem non habeam, nichil mihi prodest . Non  potest gratis suscipi, quod non cum gratia offertur. Charitas radix est: quasi rami uirtutes cetere de illa pullulant; et ideo pinguedinis illius participes esse debent. Quid prodest ramus in bona oliua, si non in eo sentitur radicis pinguedo et gratia? Ita quidem nec uirtutes, nec opera uirtutum, si non in eis caritatis et dilectionis uirtus redoleat.

7. Maria, cuius etiam modo tibi nomen de Euangelio sonuit, quid in ea aliud quam dilectio redolebat? Dimissa sunt ei, inquit, peccata multa, quoniam dilexit multum . Bonus huius unguenti odor, cuius gratia ueteris corruptele fetorem deleuit omnino, et totam Ecclesie domum suauitate grata perfudit. Dum esset Rex in accubitu suo, nardi pistici alabastrum confregit, et effudit super  caput recumbentis . Et nardus illa dedit, et adhuc dat, et in finem seculi dabit odorem suum. Bonum in ara pectoris sui Christo domino incendit aroma, ac si unguentum exinanitum cor eius, et liquefactum flamma caritatis. Sepulto Domino, uide quam officiosa, quam sedula monumentum frequentat. It et redit, uidet angelos, apostolos inuitat, abeuntibus illis non abiit illa. Ardens est, inquit, cor meum; desidero uidere Deum meum: quero, et non inuenio eum. Nonne tibi anxietas ista querentis, eximie dilectionis uidetur odorem spirare? Hec uerba dum in eius memoria cantantur, nonne qui cantant et ipsi quoque inflammantur? Denique et ipse iehsu, qui desideratur, unguenti illius fragrantiam odoratur; et quasi currit ad illam  in odore uehementis amoris. Quidni ad cognata libenter recurrat unguenta? Quasi in matutino festinat ad illam, et surgens mane prima sabbati, primo apparet Marie , et ungit eam oleo letitie pre consortibus suis, dum se iam resurrexisse manifestat in gloria. Iam aromata illius in unguenta conuertit, et desideria eius in delectationem commutat.

8. Aroma mihi uidetur offerre, qui orat et optat. Tunc autem unguento perfunditur, cum eius quem amat, potitur copia, cum presentia delectatur. Bonum quidem orare et desiderare Dominum; sed amare, et habere, et frui melius. Et, ut ita dicam, cum non habes, bonum est mendicare, sed melius  manducare. Si potes absentem amare, quanto magis cum adest, cum copiam sui indulget, cum experientia dulcis alimenta ministrat amori? Tunc enim et spiritualius et profusius ungitur anima, cum illi qui unctus est spiritu et uirtute, arctius iungitur. Tunc precipue dilecto placet, tunc suauius redolet, cum tota fuerit in ipsum transfusa, cum adherens illi, unionis fragrat unguento, unguento illo quod de sponso redundat in sponsam. Iucunde omnino et suauiter redolet cohabitatio ista in unum, sicut unguentum in capite, quod descendit, etc. Ideo odor unguentorum eius super omnia aromata. Et si unguenta ipsi etiam sponse alia sint; nulla talia sunt, quale illud quod descendit in ipsam, hora hac maxime qua dilecto coheret, quando inter eius  ubera moratur, quando cubat in secretario cordis: denique quando rex est in accubitu suo, tunc nardus sponse spargit odorem suum, odorem bonum super omnia aromata, odorem sponsi, magis uero odorem sponsum. Ipse est enim dilecte sue unguentum, ipse est odor: nam ipse in dilecta sua complacet sibi, ipse redolet. Atque utinam unguentum hoc de capite nostro non discedat, et odoris eius fumus ascendat de cordibus nostris in secula seculorum. Amen.



SERMO XXXIII. Odor unguentorum tuorum super omnia aromata. 

1. Dies ista Dominice Resurrectionis annua celebritate solemnis, de unguentis repetito tractatu me  compellit instaurare sermonem. ueniunt hodie mulieres cum aromatibus , uenit et Nicodemus ferens mixturam myrrhe 109 et ales quasi libras centum : Maria Magdalene ipsa preuenit ungere corpus Iesu in sepulturam . uidetis quanta mysteria celebrantur in unguentis. Magna mysteria, et quis ad ista idoneus? Quis digne unguentorum assignabit distinctionem, proprietatem exponet? Disputatio hec experientis est, non coniicientis. Non est enim facile cuiquam de unguentis tractare, nisi quem ipsa docuerit unctio. Hodie unctus est Dominus oleo letitie pre consortibus suis, non tamen sine consortibus suis. Quomodo enim consors est, qui non congratulatur,  non congaudet, qui resurgenti non consurgit in nouam letitiam? Opportuna quidem occasio de unguentis uobiscum disserere, sed multo magis opportuna unguentis redolere. uos exigitis a me sermonem, et ego a uobis unguentorum odorem deposco. Qua ratione cum sanctis mulieribus Domini Iesu frequentatis monumentum, si nullum spirituale defertis ad illud unguentum? Caro Domini hodie gloriose est immutata propter oleum. Nonne condignum uidetur ut corda nostra immutentur et conuertantur in oleum spirituale, in oleum exsultationis et letitie? Institueram de unguentis sermonem, et ecce disputatio nostra hesit in oleo. Et quid oleo cum unguentis? Multum quidem, et si non per omnem modum idem est, accedit tamen ex parte aliqua et  assimilatur eis. Oleum enim, quamuis non fragrat, mitigat tamen: non bene olet, sed bene ungeris ex eo. Hic autem non tam unctionem quam odorem commendat in unguentis sponse. Et odor, inquit, unguentorum tuorum super omnia aromata.

2. Non omnis anima odoriferis abundat unguentis, sicut et mulier illa in Regum libro loquitur ad prophetam: Non est in domo mea nisi paululum olei quo ungar . Non habet hec mulier unguenta odoriferis speciebus composita, sed oleum ad unctionem simplex et exiguum. Maria Magdalene, non Legis, sed euangelica mulier, unguentum defert nardi spicati pretiosi, nec exiguum, sed libram integram . Et ipse Simon redarguitur a  Domino, quod nec oleo quidem caput eius perunxerit, cum illa caput eius perfuderit unguento . uides quomodo unguenta oleo preferuntur, et odorifera unguenta? Nam preter hoc quod unctionis habent unguenta? Nam preter hoc quod unctionis habent effectum, quodam odoris spiritualis beneficio prerogant. Unctio quidem parcior est, sed fragrantia se diffundit in plures. Etiam qui solus ungitur, non solus odorat. uirtus ista communis est, si in omnes se spargit. Ergo unctio tibi, odor et aliis et tibi. Bene ungitur et bene redolet, qui diligit bona coram Deo, et prouidet bona coram hominibus. Gaudete, inquit Paulus, in Domino semper; et iterum dico, gaudete: modestia uestra nota sit omnibus hominibus . Gaudium ad unguenta, modestie notitiam ad odorem referto. Audi quomodo  ipse Paulus odorem ad notitiam trahit. Et odorem, inquit, notitie sue per nos manifestat in omni loco . Bonum ergo unguentum et bonus odor, spiritualis in Domino exsultatio, et modesta exhibitio: letitia et notitia. Bene ungitur, cui Dominus in conscientie interioris gaudio placet, qui delectatur in ipso: et bene olet qui cum Paulo omnibus per omnia placet , et non placet nisi in Domino; in cuius modesto habitu, discreto opere, sermone docto, interioris alacritatis et gratie fragrant unguenta. Bene ungitur, qui gloriatur in Domino: et bene olet, per quem Dominus glorificatur coram hominibus. Et ipsi qui redolet, odor suus suauiter fragrat, si non gloriatur se ipsum commendari, sed per se Dominum.

 3. Odor unguentorum tuorum super omnia aromata. uultis ut inter unguenta et aromata differentiam uobis assignem? Ipse ergo sermo Cantici distinguere uidetur, non reprobans aromata, sed unguenta preponens. Quantum ergo in consimilibus et coniunctis rebus inuenire distantie possum, unguenta uideri possunt dona gratiarum que in Spiritu sancto conferuntur: aromata uero ipsa officia que deuote referuntur. In operibus et in officiis honestatis quedam naturalis species grata est, in unguentis gratia Spiritus. Dominum Iesum legis unctum spiritu et uirtute: ita et sponsam eius in hoc decuit assimilari, ut et ipsa spiritu et uirtute ungatur. Bona quidem sunt aromata uirtutum, et per se  redolere uidentur: sed cumulatiore gratia fragrant, cum de unctione Spiritus suauitatis 110 asperguntur odore. Opera ipsa et uirtutes cum his qui foris sunt communia nobis esse possunt, unguenta non possunt. Denique etsi per se pulchra sunt, plus placent cum procedunt de Spiritu. Quomodo uidentes opera bona glorificant Deum, nisi quia intelligunt quod ipsum opus bonum et a Deo uenit, et ad ipsum uadit? Si qua sane in me bona sunt, gratiora mihi quidem sunt, cum deputantur gratie Christi, cum eius in me unctio commendatur, cum Spiritus redolet, magis quam cum naturalis arbitrii predicatur facultas, aut fructus industrie. Denique sine unctione Spiritus, et natura libertate destituitur  ,  et uirtus ueritate, et opus merito. Nam sine gratia Spiritus et fide Christi, et uoluntatis conatus effectu caret, et uirtus que uidetur fucata est, et opus eterne mercedis non assequitur fructum. Ideo odor unguentorum tuorum super omnia aromata. Etenim qualiacumque aromata fuerint, non mere suauitatis spargunt odorem, nisi cum in eis spiritualis gratie redolent et redundant unguenta.

4. uultis ut aliquod uobis unguentum proponam, cuius odor super omnia ecclesiasticorum donorum excellat aromata? Quis odor in Ecclesia suauius fragrat odore misericordie et remissionis? Quanti cucurrerunt in odore unguenti istius, et per hoc Christo concorporati et agglutinati sunt? Bene redolet quod ueteris corruptele et peccati ab antiquo inoliti  sub momento delet fetorem. Mulier illa que erat in ciuitate, Maria nomine, quam fetida erat quando accessit ad pedes Iesu in domo Simonis leprosi! quantum ipsi fetebat Simoni, qui presentie eius non sustinuit horrorem portare! quam fetida, inquam, accessit ad Iesum! et ecce iam in toto mundo et penitentie, et dilectionis, et gratie, quam reportauit, spargitur odor. Non est sera gratia Christi: in ipso conuiuio quo mulier hec Domini pedes rigauit, tersit et perunxit, et lota et extersa et peruncta est, et ipsius Domini testimonio Phariseo prefertur. . Non est enim parca clementia Christi, nec pigra quidem: plus rependit, et sub hora rependit. Quid mirum si penitenti occurrit indulgentia, ubi ad penitentiam patientia  adducit? Mulier illa deprehensa in adulterio et relicta in medio, uide quomodo clementiam Iesu redolebat, que mechie culpa prius fetebat . Reuolue Euangelium; ubique Iesum inuenies et citum et copiosum ad ueniam. Denique etsi quatriduanus mortuus est, et publicati criminis fama iam fetet: ubi iehsu euocat et educit de tumulo praue consuetudinis, ubi iehsu soluit, et remissionis infundit unguentum; statim a facie eius fugit omnis fetor antique putredinis. Quis enim retractabit quod non imputat Dominus? Quis tenebit errata que ipse remittit? Non potest male olere quod ipse abolet. Domine, inquit Martha, quatriduanus est, et iam fetet . Erras, Martha, iehsu  non tam fugit fetida, quam solet ipsum fetorem fugare. Exemplum dedit Ecclesie sue, ut, quemadmodum ipse fecit nobis, ita et nos inuicem faciamus: hec illi reliquit unguenta.

5. Quanti desperantes semetipsos tradidissent immunditie omni et auaritie, omniumque uitiorum precipites se dedissent in gurgitem, si non medicaminis huius retraherentur odore? »Tribularer,« inquit, »si nescirem misericordias Domini :« misericordias in capite, et misericordias in corpore eius quod est Ecclesia. Nam et ipsa accepit a Domino, quod et filiis tradit: ipsa, inquam, accepit misericordiam  in munere; ipsa etiam in mandato, ut sit ministra miserationum. Bonum quidem misericordiam ministrare, sed melius misereri. Misericordiam, quam debes ex loco, ex animo solue. Exprime in te Christi affectum, cuius officium et uicem suscepisti. Minister es eius qui diues est in misericordia. Noli in alieno predurus inueniri. Eroga conuersis tuis unguenti huius mensuram in tempore. Si in alieno infideles estis, quod uestrum est quis dabit uobis? Affectus tuus sit misericordie: nam Domini est effectus uenie. Qui lesam conscientiam gestat, tectum [al. cecum] uulnus sub pectore, tuto se tibi committet, si penes te unguenti huius odorem presenserit. Si sciretis quid est, Misericordiam uolo et non sacrificium, nunquam condemnassetis innocentes  . Non sic tu, Domine, non sic; non modo non innocentes, sed ne nocentes quidem condemnas, sed emendas eos. Emendabit, 111 inquit, me iustus in misericordia, oleum autem peccatoris non impinguet caput meum . Distinguit hic Psalmista inter oleum et oleum: inter oleum adulationis, et oleum miserationis. Illud demulcet et sauciat: istud demulcet et sanat. An non tibi super omnia aromata bene redolet unguentum, per quod uniuersa delicta tam facile delentur? Filius ille iunior in se reuersus, unguenti huius uberem copiam odoratus est in patre de regione longinqua, et inter greges porcorum patris ei cepit fragrare clementia. Ideo attractus est, et currere cepit ad patrem in odore unguentorum eius. uide facilem, uide profluam  Domini Iesu gratiam: cum penitente filio gaudere eum oportet et epulari . Manet in domo Zacchei, publicanum in discipulatum asciscit : et cum Lazaro post tumulum instaurat conuiuium . Quibus propitiatur, improperare nescit: dimidiata uti non nouit clementia; familiaritatis in gratiam suscipit quibus indulget.

6. Bonum ergo misericordie unguentum, quod peccata remittit, preuenit merita, comitatur, accumulat: super omnia fragrat aromata, eo quod omnis Ecclesia sanctorum plus misericordia quam meritis nititur. Denique remissionis unguentum ultimum Sacramentum. Unguentum hoc et peccatoribus et iustis et commune et commodum est. Nam sunt  alia quedam specialia sanctorum, et solis ipsis accommoda. Sunt enim unguenta que sanant: sunt unguenta que fouent: sunt unguenta que sanctificant: sunt que delectant. Et prima quidem egritudinem depellunt; secunda iam sanis conferunt alacritatem; tertia sanctificant in opus ministerii, sicut regium, et sacerdotale unguentum: quarta non iam in opus sunt, sed in otium; non in administrationem, sed in amorem, sed in gloriam, sed in delicias, sed in usum sponsi et sponse. Bonum est commorari in unguentis; sed quoniam alibi satis disputatum est super unguentorum distinctione  , unguendi modos nunc breuiter distinguamus. Alii  tanguntur, alii asperguntur, alii inunguntur, alii perfunduntur. Relege Pentateuchum, Euangelium reuolue; et diuersitates istas unguendi, quas corporaliter et exterius factas aduertis, ad mores deflecte. Non ego nunc de natura unguentorum, sed de mensura ago unguendi. Et alii quidem semel, alii sepius, alii semper unguenta frequentant. Bona quidem copia, si adsit et gratia. Neutra deesse uidetur in unguentis sponse, nec suauitas nec ubertas, quorum odor omnia aromata superat.

7. Ad Ecclesiam generaliter hanc laudem deriuauimus: ad specialem aliquam in Ecclesia personam declinemus sermonem, que singulari quodam amoris et familiaritatis beneficio, sponse debeat nomine censeri, in qua non modo necessitatis, sed  dignitatis et uoluptatis ubertim unguenta aspirant. Non hanc crediderim ego sacro unguine uel tactam in parte, uel respersam per partes, sed perfusam et perunctam abundantius in sponsi delicias. Copiose penes hunc sponsum aromatum celle eructantes ex hac in illam, sicut regales oportet habere diuitias. Sed credibile est excellentioribus reginam unguentis redolere. Nihil tamen nobis de uirtute unguentorum exprimitur, preterquam quod solus odor commendatur in ipsis. Non eloquitur quid efficiat unctio, delicias solas memorasse contentus, et eas delicias que spiritualem magis caritatem accendunt. Unctio solo tactu sentitur, cum fuerit carni superfusa. Odor uero, tactum diffugiens, tantum spiritu sentiri se patitur. Et unguenti  quidem liquor sensim in inferiora liquatur: odor uero cum omni facilitate superiora petit, cerebro illabitur, sensuum sedem dum occupat, recreat. Multo ergo subtilior et sublimior, multo magis unguentorum est odor quam liquor. Et in blandimento sponse magis delicata et magis accommoda spiritualibus oblectamentis, et feculentie minus habentia oportuit commemorari. Alie unguentis et oleo indigent, ut motus carnis aut mitigent aut immutent. Hec autem iam non in carne, sed in spiritu, ut Domini sponsam decet, spiritualibus abundat deliciis. Odor unguentorum tuorum super omnia aromata. Etsi solus odor commemoratur, forte non solus operatur: operatur et unctio. Qui sunt Christi, ait Apostolus,  carnem suam crucifixerunt cum uitiis et concupiscentiis . Ubi 112 unctio est, non uidetur crucifixio necessaria. Illa mortificat, et hec immutat. Et quidem crucifixio doloris sensum habet, unctio lenitatem. Suauis unctio est, efficax tamen, que sine lesione oleo exsultationis et letitie a corruptione carnem illesam conseruat, corruptionem aufert, et cruciatum non importat. Domini Iesu passionem unguenta preueniunt, unguenta subsequuntur; ut discas et tu carnis tue, si quis est, cruciatum unguentorum exuberantium perfusione lenire. Bis unctus est, ut et crucis non sentiret iniuriam; et resurrectionis sue nouitatem consequeretur, et ut quasi per hoc sacramentum spiritualis unctionis gratiam commendaret. Bonum ergo unguentum,  cuius, ut sic dicam, liquor carnem immutat, et odor spiritum recreat.

8. Et ut summatim hec recapitulemus, unctio est mentis exsultatio; odor, oratio. Unctio, spiritualis letitia; odor, quedam eorum que animo gestantur, exterior per famam notitia: unctio, interna delectatio; odor, quoddam de gaudiorum experientia desiderium suauiter profluens. Ideo odor unguentorum tuorum super omnia aromata. Omne enim orationis incensum, et desiderii uehementiam excedit desiderium illud quod de celestium blandimento gaudiorum gignitur, et concupiscentia que de Spiritus unctione quasi suauissimus quidam odor ubertim exhalatur. Bonum hoc desiderium, quod uim habet orationis, et non habet afflictionis molestiam. Sponsa  est, cui priuilegium hoc unguenti et odoris defertur. Quid mirum si precellentius redolet, que specialius ungitur? quid mirum si auidius optat, que gustat suauius? Aequum enim est ut amplius oret, que arctius heret. Adherens Sponso, unus cum illo effecta est spiritus. Idcirco nonnisi Spiritus redolet in ea, qui unxit eam, et orat pro ea affectibus inenarrabilibus. Propterea odor unguentorum eius super omnia aromata. Et in Apocalypsi legis phiatas plenas odoramentorum, que sunt orationes sanctorum . Aromata, sicut Exodus docet, geminos in usus distribuuntur; id est, chrismatis, et thymiamatis .

9. Nonne tibi uidentur etiam nunc in laudibus sponse hec utraque coniungi? Unguenta eius, et  unguenta sunt, et odorifera ualde: odor enim eorum super omnia aromata. Unguentum, ut dictum est, donorum perceptio: odor, de perceptione actio gratiarum, desiderium eternorum, et quidam inter sublimia bona sensus humilis. Oratio enim humiliantis se, ipsas nubes penetrat . uides quomodo ascendit odoramentum humilis orationis? Ascendit Phariseus ille in templum ut oraret: sed orationis eius odor nesciuit ascendere. Dona gratiarum sibi diuinitus collata secum reputat, et quasi unguenta recenset. Non sum, inquit, sicut ceteri hominum, raptores, iniusti, adulteri. Audis pre quibus unctum se gloriatur? gloria eius in confusione aliorum. Non magna gloria, magna tamen ipsi uidetur. Ipsi redolet, non tamen super aromata, sed super  sulphura ceterorum. Audisti quibus preferantur: audi nunc quid in se gratie preferant unguenta, in quibus Phariseus gloriatur. Ieiuno bis in sabbato, decimas do omnium que possideo, et si quem defraudaui, reddo quadruplum. Bona hec legis elementa redolent, non euangelicam doctrinam [al. perfectionem]. Non ieiunat per omne tempus, non renuntiat omnibus que possidet, ut non habeat unde possit uel primitias, uel decimas dare. Defraudata reddit in quadruplum, non se patitur defraudari, non quod reliquum est exponit partem auferenti, non acceptas se habere dicit iniurias. Pharisee, inter infirma opera supra modum tumes. Pharisee, non rogas, sed prope astanti Publicano iniurias irrogas.  Tu de te ipso perhibes testimonium, exiguum est testimonium tuum. Duo quedam in oratione tua non tam redolent quam fetent, tumor et tepor. Tumor est in eo quod Publicano improperas: tepor quidem, quia omnino nichil rogas. Quomodo enim non tepebit oratio, elationis uento et inanitate satiata? Pharisee, non oras, sed effers te ipsum. Tu de te ipso perhibes testimonium, et testimonium tuum non est uerum. De operatione tua exiguum est, de prelatione non uerum. Audi enim testimonium ueritatis: Amen, amen, inquit, dico uobis, descendit hic iustificatus ab illo in domum suam .---Non enim qui se ipsum 113 commendat, ille probatus est, sed quem Deus commendat . Ideo felix anima ad quam ab ipsa ueritate  tam excellens commendatio profertur: Odor unguentorum tuorum super omnia aromata. Magnum exhibitum est Publicano testimonium, huic autem cui laudes iste canuntur, multo maius. Descendit ille iustificatus a Phariseo, hoc est, ab homine elato, ab homine iniusto, in domum suam: huius autem unguentorum odor omnia excedit aromata. Ingens preconium, sed ipsa non ab homine testimonium accipit, sed ab illo qui corda scrutatur, qui per fidem et dilectionem in corde ipsius et inhabitat et operatur. Non se commendat, non improbat alios. Fauus enim distillans labia eius. Capitulum hoc ordine sequitur, sed hodie tractari non potest. Crastina disputatio auditui uestro et auiditati dabit gaudium  et letitiam in Domino Iesu. Quod ipse prestare dignetur, qui uiuit et regnat per omnia secula seculorum. Amen.



SERMO XXXIu. Fauus distillans labia tua, sponsa, etc. 

1. Fauus distillans labia tua, sponsa; mel et lac sub lingua tua, odor uestimentorum tuorum sicut odor thuris. uehementur dulcia sunt que nunc dicta sunt ad sponsam. Sed queritis quomodo superioribus ista conueniant. Semel uos commonuisse sufficiat, a necessitate continuationis liberam esse legem commendationis. Non tenet seriem, sed utitur uaga licentia. Ubi laudum ratio uertitur, non potest ordo quidem exigi; sed nec debet respui, si assignari queat. Post unguentorum laudes statim labiorum  gratia profertur in medium. Quid enim scis, si non de unguenti uirtute hec in labiis diffusa est gratia? Euangelium reuolue, et aliquid tale de sponso ipso dici inuenies. Spiritus, inquit, Domini super me, eo quod unxerit me: euangelizare pauperibus misit me. . Oportuit ergo et sponsam in hoc assimilari sponso, ut et ipsa in opus Euangelii unctione Spiritus ungeretur. Spiritus enim et ad officium ungit, et ad efficaciam. Utrumque ab illo est, et ministerii gradus, et gratia ministrandi. Sine gratia gradus inutilis, et sine gradu presumptuosus est usus gratie. Quomodo predicabunt, nisi mittantur ? aut quomodo mittentur, nisi ungantur? sicut scriptum est, Spiritus Domini unxit me; euangelizare pauperibus misit me. Spiritus ordinat  in officium, Spiritus et os aperit, et format in usum. Idcirco in laudibus sponse, prius agit de unguentis, deinde de dulcedine labiorum eius; quia etsi dulcia loquitur, non ipsa est que loquitur, sed Spiritus sponsi qui loquitur in ea. Denique audi quid ipse sponsus iehsu primitiue pollicetur sponse, id est Apostolis, qui primitias Spiritus acceperunt: Ego, inquit, dabo uobis os et sapientiam, cui non poterunt resistere omnes aduersarii uestri . Magna quidem uirtus sermonis diuini, et aduersantes reuincere potest, et non aduersantes allicere. Et hoc ipsum de preconiis eius: quod nunc in disputatione uertitur, ad blandimentum plus spectat, quam ad redargutionis effectum. Fauus distillans labia tua. Familiare quidem est illi, et  quasi innatum dulcia loqui. Si quando autem increpat dure, peregrinum illud ab ea, et de longe ascitum, et non insitum, nec sic est affecta, sed magis coacta. Cum dulcia loquitur, de propriis loquitur: cum uero dura, non habet hoc oris eius qualitas, sed prauitas audientium. Ergo de proprio et de familiari laudat sponsam, cum dicit: Fauus distillans labia tua.

2. Sed quia de continuatione aliquanta iam audistis, uultis ut et de continentia commendationis huius edisseram? Tria quedam laus ista complectitur, dulcedinem, plenitudinem, parcitatem. Dulcedo consideratur in genere; plenitudo, in copia; parcitas, in effusione. Quid effusionem dico? distillatio magis est quam effusio. Fauus enim distillans labia tua.  Quid necesse est in assignandis singulis immorari? Ipsi enim scitis quia fauus nonnisi dulcedinem effundit, nec nisi de pleno effundit. Et de plenitudine quidem ipsa, non totam ipsam. Ideo fauus non effundens, sed distillans labia tua. Est ergo in labiis sponse et dulcedo sola, et dulcedo plena, et dulcedo sobria. Plene quidem possidetur, sed non plene effunditur, 114 sed prout auditorum capacitas exigit. uultis etiam ipsius sponse de labiis suis habere testimonium? Quam dulcia, inquit, faucibus meis eloquia tua! super mel et fauum ori meo . Dulcia quidem sunt labia sponse. Eloquia enim Domini distillant ab eis. Eloquiorum Domini est ista dulcedo. Non enim de suo loquitur, sed quasi sermones  Domini; idcirco diffusa est gratia in labiis eius. Accipite iam ex parte qualia mella sacri fauus distillat eloquii, et unicuique sicut Deus diuisit uasi, cui instilletur, mensuram. Remittit, permittit, promittit, premittit. Delicta remittit, infirma permittit, eterna promittit, et ipsorum primitias quasdam premittit. Sapientiam loquitur inter perfectos, sapientiam quidem non huius mundi, sed Dei sapientiam in mysterio absconditam, et inter minus spiritualiter sapientes nil arbitratur se scire nisi Christum Iesum, et hunc crucifixum. Cohortatur ad perfectionem, non cogit; sed magis consolatur pusillanimes, suscipit infirmos, et, si inquietos corripit, correptio ipsa dulcedinem sapit maternam. Peccanti compatitur, conuerso indulget, nec indulgentiarum numerum et  quasi terminum quem non transgrediatur prefigit, cui precipitur septuagies septies in die delicta toties confitenti donare .

3. uide quam magna multitudo dulcedinis in labiis sponse, que quoties ipse pereffluis in malum, toties, si conuertaris, ipsa tibi distillat in bonum, et prebende uenie uicibus non exhauritur. Denique instar angelorum Dei non insultat, sed exsultat super peccatore penitentiam agente . Bonum ergo est labiis eius auditum prebere. Nam et Dominus precibus eius aurem accommodat, sicque tuum prouocat et inuitat affectum, ut prodat et suum. Loquere, sponsa, quod loqueris, quia audit cum desiderio dilectus tuus siue disputantem de se, siue colloquentem sibi. Sed cum ipsi Sponso sponsa loquitur,  tunc loquitur in loquela dulcioris labii, et lingua altera. Tunc cordis labia uere mella delectationis stillant diuine; imo non tam distillant quam fluunt, quoniam hora illa in melleas affectiones anima tota conuertitur. Beata uicissitudo, quando de corde sponse quedam fluenta mellis emanant in dilectum, et ab ipso redundant in sponsam. Ad locum enim unde exeunt hec mellis flumina, reuertuntur ut iterum fluant. Boni faui in labiis sponsi et sponse eructantes ex hoc in illud, et inuicem rorantes amoris dulcedinem. Ille desuper irrorat gratiam: illa de deorsum actionem gratiarum. Ipse iehsu in anima dilecta roris huius mellei stillas genuit. Dulces omnino stille roris, affectiones ille diuini amoris, quando sponsa liquefacta tota distillat a facie eius quem  diligit, a facie Dei sui. Ideo quasi fauus distillans labia eius, eo quod uehementer dulcis est sic affecte mentis succensio, sed uelox succisio, propter illum dulcem in excessum mentis raptum, et propter citam interruptionem.

4. Fauus distillans labia tua. Purgata omnino hec ego crediderim labia, de quibus ipse iehsu dulcedinem melleam haurire se reputat. Isaie labia forcipe et carbone de altari tacta purgantur . Misit, inquit alius, manum suam Dominus, et tetigit os meum . Que sponsa est, non carbonem, non digitum optat, sed oris contactum. Osculetur me, inquit, osculo oris sui : labia labiis debentur. Nec enim de sponse labiis exprimerentur  dulcedines, si non labiis imprimerentur dilecti. Quid autem nisi osculi suauitate, quod de labiis sponse rapit, se delectatum gaudet cum dicit, Fauus distillans labia tua? Propter utrumque, et propter osculum caritatis, et propter oraculum ueritatis. Fauus, inquit, distillans labia tua; mel et lac sub lingua tua. Istud iam proprie ad eloquii gratiam respicit. Nam labiorum usus etiam ad osculum est: lingue uero, ad eloquium tantum. Non tantum dulcedo in lingua sonat, sed mel et lac sub lingua tua. Simulata dulcedo est, que tantum sonat in lingua, et non sentitur sub ipsa. Exigua est, que tota est in labiis et in lingua, et non pars eius maior sub lingua. Non est dulcedo tantum in eius lingua, nec tota est in lingua, sed sicut ipse qui nouit testatur:  mel et lac sub lingua tua. Ideo eructat uerbum bonum: uerbum tam melleum quam lacteum, propter 115 Deitatis maiestatem, et propter Incarnationis mysterium. Lingua et labia ac si quidam argenteus canalis sunt, per quem de cordis fonte riuuli lactis et mellis erumpunt. Utrumque dulce, sed distincta dulcedo. Lac paruulorum est, ut Paulus loquitur . Et idem inter perfectos dulcem et diuinam et quasi melleam sapientiam docet .

5. Alii mel tantum habent sub lingua, et non lac: alii tantum lac, et non mel. Mel autem et lac utraque pariter sub lingua sunt sponse. Nec mel fluit, sed magis distillat. Nec enim passim et intemperanter profundit sublimes illos et reconditos sensus secretorum  celestium et Deitatis arcana, nec lactis potum sine delectu propinat. Mel, inquit, et lac sub lingua tua. Non enim sermo est uel interna dulcedine uacuus, uel interne dulcedini cequatus. In promptu est illi dulcia loqui, sub cuius lingua mel et lac. Beata lingua, que uelut fauus distillat, et uelut ubera quedam paruulorum lacte distenditur; que mel distillat, et lac fluit. Omnis clamor et amaritudo et blasphemia longe ab istis proscribitur labiis, sicut Apostoli suadet hortatus . Nec est, iuxta Psalmum, sub lingua eius labor et dolor : sed mel et lac, inquit, sub lingua tua. Fauus distillans labia meretricis, et nitidius oleo guttur eius. Non tamen mel et lac sub lingua eius; non in intimis  eius, non in ultimis eius: sed nouissima eius amara sicut absinthium, et acuta ut gladius biceps . De muliere uero forti hoc idem in Prouerbiis inquit: Fortitudo et decor indumentum eius, et ridebit in die nouissimo . Spiritualem illum et uere beatum risum iam nunc parturit os eius, et quasi dulcedo eius sub lingua latitat. Ebullient autem que nunc subsunt mel et lac, in plenam letitiam in die nouissimo. Tunc nulla ex parte quasi sub lingua premetur silentio, sed pressum diu prorumpet gaudium, et implebitur os eius risu: os, inquam, mulieris, cuius fortitudo et decor indumentum eius. uide quomodo non oportet nudam inueniri, que promissa sibi exspectat gaudia reddi.

6. Quis scit si non hec ipsa sunt indumenta, de  quibus in hoc eodem Cantici loco subsequitur: Quia odor uestimentorum tuorum sicut odor thuris? Operui inquit Psalmista, in ieiunio animam meam : item, Humiliabo in ieiunio animam meam, et oratio mea in sinu meo conuertetur . Bona uestis ieiunium, in cuius sinu quodam secreto oratio commoratur. uestis est que sinum habet: Oratio mea in sinu meo conuertetur. Habes hic utrumque, si aduertas, et in ieiunio indumentum fortitudinis, et in oratione odorem thuris. Oratio, inquit, mea in sinu meo conuertetur. Cur uero ait, in sinu? An forte defectum orationis tepide et infracte dedit intelligi, in ipso primo euanescentis processu; ideoque dicitur in sinu suo conuerti, ibidem scilicet occidens ubi exhauritur? Sed quomodo conuertitur  et redit, que perit? Magis quidem in sinu conuerti uidetur, que celerem precis reportat effectum, etsi nondum plene; ex parte tamen humilis et deuote petitionis fructu potitur. Habet enim dulcedinem multam uehemens et deuota oratio; et dum dirigitur in conspectu Domini quasi incensum, suauem ipsa odoris sui sensum haurit. An non bonum indumentum, cum uapor huiusmodi nebule ipsam offerentis operit et uestit animam? Bonum plane. Sed nos, sicut cepimus, uestimentorum interpretationem secundum exteriores actus exsequamur.

7. Opera enim bona et priorem deformitatem operiunt, ne ad noxam imputetur: et decorem quemdam et uenustatem conferunt, ut ad gratiam reputetur. Bona ergo uestimenta, bona sunt opera, que simul  ornant et orant. Et quod ornent, manifestum quidem est: sed non omnium ornatus redolet thura, non orationis specimen tenet. Denique cuius opera, et patientia, et publica, ostentationem et inanem iactantiam redolent, non supplicationis instantiam, non sollicitudinem placendi Domino, non impetrande uota gratie: quomodo enim aptabitur odor uestimentorum tuorum sicut odor thuris? Qui uero omnia agit ut ei placeat cui se probauit Deo, ut eius mereatur fauorem, utique odor uestimentorum eius sicut odor thuris. Et quidem thura nisi Deo soli nec offerri solent, nec debent: ideo odor uestimentorum eius sicut odor thuris; cum quidquid siue palam, siue clam agit, ad impetrationem placationis refert diuine.  Idem uidetur, 116 esse oleum in uasis, et in uestimentis odorem, sed odorem thuris. Quid aliud, quam gaudia illa spiritualia et eternam delectationem Deum exorat, qui omnem aliam abiurat et horret? Sitiuit, inquit Psalmus, in te anima mea, quam multipliciter tibi caro mea?  uides in his uerbis quomodo et ipsum carnis uestimentum quasi orationis habet uicem, dum Deo sitire dicitur. Caro uoluntariis afflicta disciplinis, nonne Deum ad propitiationem flectere nititur? Ipsa eius propter Deum supplicia, quedam ad eum supplicationes sunt. Eleemosyna pauperi misericorditer impensa exorat: carnis proprie delectatio discrete repressa, cur non et ipsa orationis habet effectum? uoluptatis  repressio, quedam est uotorum expressio, et desiderii delectationem aliam suspirantis. Orationis feruide effectus in sinu cordis uertitur et conuertitur. Thura in exterioris abstinentie uestimento sua uiter fragrant. Et bonum omnino uestimentum, quando anima non tam carne uestitur, quam carnalium ieiunio quodam et temperantia uoluptatum. Bonum omnino uestimentum continentia uirginalis: suauem redolet et uelut thuris odorem, uel illi quem diligit, uel sibi que diligit. Quidquid cum dilectione offertur, non potest eius delectatione non perfrui ipsa que offert. Omnis enim hec dulcedo que predicatur in ea, sentitur et ab ipsa. Ab ipsa manat, et in ipsa manet. In labiis fauus, sub lingua mel, et in uestimentis eius redolentia thuris. Proxima sunt  ipsi uniuersa hec, quorum tam gratus est sensus, et perfruitio dulcis. Erunt, inquit Dauid, ut complaceant eloquia oris mei, et meditatio cordis mei in conspectu tuo semper . Habetis hic utraque hec: et ne quid desit ad cumulum gratie, sub uestimentorum uocabulo operum qualitas tertio loco profertur in medium. In labiis stillant eloquia: sub lingua meditationes mellee fluunt: uestimentorum ornatus thuris spirat odorem.

8. Quid illi censes deesse ad gloriam, in qua hec tria complacent, os, animus, opus? Hoc numero omnia comprehensa sunt, sed ordine conuersa sunt. Ab operibus enim inchoandum est, non ab eloquio. Cornelii centurionis primo opera et orationes exaudite sunt: fide corda mundata sunt: deinde super  ipsum et super suos Spiritus cecidit, et erant loquentes linguis . Ipsi Apostoli post Ascensionem Domini unanimes perstiterunt in oratione. completis promissionis diebus repleti sunt Spiritu: postea profecti predicauerunt ubique. Primo in oratione profusi sunt, deinde Spiritu infusi sunt; et sic quam susceperant aliis gratiam ipsi profundunt. Primo exspectatione et desiderio conuersi sunt ad Deum: secundo ad ipsos facta est Dei conuersio: tertio ipsi conuersi conformant et confirmant fratres suos. Sed siue sanctitatem uite, siue uisitationem diuinam, siue uerbi ministerium in Apostolis attendas; omnia hec uestimentorum uicem tenent, his omnibus operti et ornati sunt. Quid in illis relictum est aut nudum, aut uetustate pristina sordens, qui  tam festiuo et uerbi et uirtutis cultu resplendent? Eximius itaque cultus in illis, sed nec copia minor. Quidnam hec uestimenta redolent? qualis est odor eorum? Numquid non sicut thuris? Cum Domini pecuniam conseruis erogant, non inde penes se quidquam uel furtim residere passi sunt, nichil inde fraudulenter sibi decerpentes: etiam a laudis munere manum excutiunt, omnia referendo ad gloriam Dei. Quasi celi decoro uestiti sunt lumine, sed celi enarrant, non suam, sed gloriam Dei. Ipse tibi Paulus subtilia et indissolubilia quedam uestimenta uerbis suis contexit, et pro capacitate tua, luminis et intelligentie coaptat amictum, non tamen in persuasibilibus humane sapientie uerbis, sed in doctrina  Spiritus . Ideo uestimenta quibus uel ipse tegitur, uel que tibi contexit, nonnisi thuris habent odorem. Nam affectata uerborum lasciuia et cultus, inanis et leuis glorie redolere uidetur affectum. Et qui non leporem eloquii, sed lubricas et fallaces disputationes subtilioris sectantur materie, dum se nimis propter inanem fauorem extenuant, aliquoties intexunt blasphemias. Non ergo odor uestimentorum eiusmodi sicut odor thuris. Nullum in uestimentis sponse excipere uidetur, dum indefinite pronuntiat: Odor uestimentorum tuorum 117 sicut odor thuris. O me felicem, si uel unum, uel alterum in me uestimentum, integrum reddat thuris odorem, nec aliqua admixtione peregrina corruptum! Nam ad hanc mensuram, ut omnia eius indumenta  uelut thura redoleant, neminem accessisse puto, qui necdum in sponsarum sortem meruit ascisci a Domino Iesu sponsarum sponso.



SERMO XXXu. Hortus conclusus es, soror mea sponsa, etc. 

1. Hortus conclusus es, soror mea sponsa: hortus conclusus, fons signatus. Primo ex uerbis suis laudatoris huius affectum pensate. Oblectatus uidetur, qui non est contentus laudasse semel. Et quantum esset, si uel simpliciter et sine repetitione eius quam alloquitur eloqueretur preconia? Nunc autem et exquisitis ad illam utitur blandimentis, et congratulando ipsa congeminat. Quidni? quam in matrimonii delegit gratiam, non eius dotibus eximiis  aggaudebit? Non poterat in tam dulcis necessitudinis iura nisi digna eligi, nec iam electa tepide diligi. Numquid non equum est ut et ipsa in talibus ei placere studeat, qui sic ipsam probauit? Ipse probat, ipse talem parat, ipse plantat sibi paradisum uoluptatis, ipse qui talem eam parat, ipse comparat paradiso deliciarum. Ecce, inquit Isaac, odor filii mei, sicut odor agri pleni, cui benedixit Dominus . Hec autem non agro confertur, sed horto; ubi spiritualis uidetur plantatio florum, et aromatum cultus uberior. In hunc hortum, Iesu bone, libenter descendis ad areolas aromatum; ut cubes in eo, ut colas et custodias illum. Hortus, inquit, conclusus, soror mea sponsa, hortus conclusus. Per hortum internas, fratres, intelligite delicias;  per conclusionem, disciplinam custodie. Quem dabitis horto similem, nisi cuius anima spiritualibus sic affectibus redolet, sicut aromaticis floribus hortus? Quam iucundum penetral, quam suauis recessus in pectore sponse, in pectore tam florigero, ut horto comparetur! Nulla in eo radix amaritudinis sursum germinans, per quam horti huius impediantur delicie. Omnis plantatio quam non plantauit Pater meus celestis, non inuenietur in eo. Denique ipse plantauit hunc hortum uoluptatis, ut solus operetur et custodiat illum. Gemino quidem operatur modo, plantans et purgans. Plantat, ut sit omne ei semen uerum: purgat uero, ut fructum plus afferat. Et plantatur ut semen uerum sit, et purgatur ut  semiplenum non sit. Quid proderit plantatio facta ad ueritatem, si purgatio desit ad ubertatem? Nihil conferet cultura diligens discipline, si custodia desit. Neutro destituitur qui assimilatur horto, et horto concluso.

2. Hortus conclusus, soror mea sponsa. Male hortum, in quo positus erat, custodiuit Adam contra lubricum fraudulenti serpentis ingressum. Iucundus quidem ille corporalium paradisus lignorum: sed ego multo meliorem in eius animo plantatum intelligo. Nihil obfuisset in illum corporalem irrupisse, si non irrepsisset in istum. Admissus est coluber, et statim eius persensit uenena. Qui enim dissipat sepem, mordebit eum coluber . Bona custodia sepes, que culta ab incultis separat, et  seruat illesa. Circumda ergo hanc horto tuo sepem, ne, si fuerit ablata sepes, destructa maceria, in direptionem et conculcationem fias. Non erat ille reclusus hosti: eiecto et exsuli inde quam grauiter est interclusus? Cum difficultate regreditur unde incauta facilitate prolapsus est. In sudore uultus pane uescitur suo, qui in paradiso de uite ligno ad libitum poma carpebat. Hic uescitur pane suo, ibi uite fructibus. In paradiso produxit Dominus omne lignum pulchrum uisu, et ad uescendum suaue. Laborat in terra eiectus Adam; et non Dominus, sed ipsa terra spinas et tribulos germinat operanti. Paradisus gratis dat fructus suos: terra laboranti nec suos. Commutatio misera, sed tu, Domine, perdis, et iuste, omnes qui fornicantur abs te . Iure perditur, qui tam charas necessitudines perdit fornicando: nec ultra meretur hec blandimenta audire, ut uocetur soror, ut sponsa, ut hortus, et hortus conclusus, qui neminem nisi dilectum admittat. Porta paradisi tui semper clausa sit, soli principi pateat. Non deiiciatur in securi et ascia ianua eius. Unus sit ibi aditus, et hic commissus 118 Cherubim. Nihil admittatur non examinatum prius gladio flammeo, nichil quod uerbum Dei reprobet, quod non approbet caritas, quud non ad perfectionem et plenitudinem legis accedat. Plenitudo ergo scientie Cherubim, et plenitudo legis caritas. in qua omnia concluduntur mandata. Hec sit tibi custodia flammea, ut quidquid irrumpere indignum tentauerit, sub momento et non lente consumat.  Numquid non commode dilectioni est assignata conclusio, que sponse semper constringit affectus, et concludit in id ipsum, ad interiora semper conuertens, ubi delicie eius sint esse cum Filio Dei? Bonus dilectio murus: sed habet hic murus antemurale, Dilectio quasi murus est, antemurale regularis districtio Illa cogitationes sanctas, et affectus dulces includit; hec occasiones delinquendi repellit et excludit. Hec opportunitatem uacationis ad amoris prestat officia; illa perfruitur. Ille murus gratus est; hic necessarius. Ille te celestes inter delicias claudit; iste proscribit mundanas. Si tibi uotiuum est, cor tuum uelut hortum deliciarum prestare Christo, non egre feras hoc antemurali si concludaris. Delicias  perdere uult quas habet  qui de munitione submurmurat. Hortus nescit esse, qui nescit esse conclusus.

3. Hortus conclusus, fons signatus. Emissiones tue paradisus malorum punicorum, cum pomorum fructibus. In tribus huius horti laudes absoluit, conclusus et irriguus, et aromaticus. Primum securitatem confert; secundum, fertilitatem: tertium et ad germina que producit respicit, et ad gratiam. Nonne nobis gratus hortus iste uidetur, tam integer, tam uber, tam utilis? Nec tantum utilis est, sed aromaticis etiam abundans deliciis. Quis nostrum has ad se laudes audeat attrahere? quis hec sibi dici blandimenta presumat? Atque utinam sicut irrigationem et germinationem optamus aromatum, sic concludi  signarique non detrectemus. Non enim immissiones illas aromatum producit, nisi hortus conclusus, et fontis signati fluentis irriguus. Signetur ergo fons tuus, ut non effusione prodiga totus exsiccetur, signetur, ut ad irrigandum tibi sufficiat. In plateis tuis aquas tuas diuide: habeto eas solus, ut non sint alieni participes tui . In plateis, inquam, sed in tuis aquas diuide, ut uirtutum aromata tibi accrescant; ac si iuxta aquam in plateis. Quomodo non erit fons signatus, qui de fonte illo uite profluit, quem signauit Deus Pater? Qui, inquit, biberit de aqua hac, quam ego do; fiet in eo fons aque salientis in uitam eternam . In fonte hoc quem signatum uocat, signatam quamdam, et spiritualem, et propriam, et a seculari  seiunctam doctrinam intellige: aut doctrinam, aut certe deuotionem priuilegio dulcedinis signatam, et quasi singularem, copiose fluentem et iugiter. Hec est que omnia uirtutum leta reddit genimina. Hec est fortium operum exhilaratio, ac si quedam irrigatio ossium. Gaudium enim cordis exhilarat hec singularis et insignis deuotio in Deum, quasi fons signatus et proprius, segregatusque in hoc ministerium, ut cor sponse, ac si hortum quemdam irriget in sponsi delicias. Signetur ergo, ut non fiat iuxta quod scriptum est: Fons tuus turbatus pede, et uena corrupta . Alioquin nescit tuus dilectus de puro fonte potare. Signatum est, inquit, super nos lumen uultus tui, Domine;  dedisti letitiam in corde meo . Letitiam ad irrigationem deflecte. Denique in stillicidiis fontis hortus letabitur germinans . Nonne recolis de Genesi, quod fons ascendebat, et irrigabat totam faciem terre?  Adhuc terra dedit fructus suos, nondum nouit spinas et tribulos. Quis dabit hortulo meo hanc aquam, et areolis meis hunc fontem signatum? Quis dabit ut tota hortuli mei facies irrigua sit letitie et lucis riuulis, ut nichil in eo aut sterile sit, aut quadam indeuotione triste? uicina sterilitati uidetur operatio tristis, et spiritualis gaudii carens irrigatione. Denique et si quid nascitur, quasi radix ascendit de terra sitienti. Quasi radix, non quasi flores, non quasi fructus. Quasi radix, hoc est aut parum aut nichil plus habens  in radice.

4. Ideo fontis inducta est mentio, ut germina leta credas erumpere in horto irriguo. Et est equidem hortus, cuius aque fortuite sunt, et quasi deforis ascite, non perennes, non proprie. Bonus autem hortus, cuius fons 119 in ipso nascitur. Fons signatus et proprius, Fons, inquit, et fons signatus: id est iugiter intus erumpens, et non ualens corrumpi. Fons, quia ubertim fluit; signatus, quia nequaquam pereffluit. Aut ideo dicitur fons signatus, quia etsi aliis alii fontes sunt, sorori et sponse specialis fons et proprius, et quadam prerogatiua signatus. Bonus omnino fons sapientie, sed adhuc sub signaculo nobis emanat: dulciter sapit, sed nondum dilucide scitur. Signatus est, et clausus sub  figuris. In Apocalysi liber ostenditur in manu sedentis super thronum, signaculis septem signatus . Utriusque ratio, et fontis, et libri, ad sapientie spectat intellectum; sed uterque signatus est figuris, et enigmatibus inuolutus. Signatus est; quibusdam enim nobis intimatur indiciis, et occultatur in ipsis: et sicut in Apocalypsi libri signati legis apertiones, ita et hic signati fontis emissiones. Emissiones, inquit, tue paradisus malorum punicorum cum pomorum fructibus. Fons iste signatus quidem est, sed exsiccatus non est, cuius tam gratiose sunt emissiones. Signatus est fons sapientie, sed ab emissionibus eius cognoscetis eam. Erit, inquit, fons patens domus Dauid in ablutionem peccatoris et menstruate . Ille patet, hic  signatur; ille abluit, hic alluit: ille lauat, hic rigat: ille purgat delicta, hic producit delicias: ille communis multorum, hic specialis est sponse. Ibi remissiones fiunt, hic emissiones. In psalmo pro octaua uide quomodo primo lectum lauat, deinde rigat . Non enim est satis a feditate lauari, nisi et fecunditas sectetur.

5. Emissiones tue paradisus malorum punicorum. Ita, Iesu bone, ita est. Emissiones iste, immissiones sunt tue, immissiones per angelos bonos. Non posset tales emittere delicias, nisi tu intrinsecus delectationes aque uiue immisisses. Signatum est super nos lumen uultus tui, Domine; dedisti letitiam in corde meo : Signatum est super nos, quod desuper nobis impressum est. Cui diuini luminis  imago desuper imprimitur, intus in corde letitie spiritualis ubertas exprimitur. Ideo gloriose emissiones filie regis ab intus sunt. Emissiones tue paradisus. Non sunt exigue deliciarum intrinsecus copie, de quibus integer paradisus emittitur. Utrumque habes, et paradisum conclusum, et paradisum emissum. Ille est in puritatis affectibus; hic in actibus pietatis. Ille intus est, hic de illo procedit, et probat illum. Utraque delectabilis est, et conscientia, et conuersatio sponse. Omnia enim et proponit utiliter, et disponit suauiter. Ideo quasi paradisum quemdam cernas in eius habitu et opere exteriori, dum honestas placet in singulis, et series in collatis, et suauitas in dispositis. Modeste et cum tranquillitate  omnia agit, ut uirginalis in ea uerecundie non uioletur serenitas. Denique et paradisi dotes enumeraturus incipit a uerecundia, in eius designationem, propter colorem similem, punica mala proponens. Emissiones tue paradisus malorum punicorum.

6. Potest et in malis punicis martyrum intelligi patientia, eo quod proprio sint sanguine rubricati. Et bona pudicitie comes patientia, que in laude sapientie sibi connectuntur, sicut scribitur: Sapientia que desursum est, primo quidem pudica est, deinde pacifica . Pudicitia modeste se et pro dignitate temperat: patientia alienam immodestiam equanimiter portat. Illa proprios motus informat, hec alienos impetus infringit. Illa decor est, hec  fortitudo. Ideo dicitur: Fortitudo et decor indumentum eius . Primo, inquit, pudica est, deinde pacifica; et post aliquanta subiungit: Plena operibus bonis. Bonum est enim persecutionem pati, sed propter iustitie fructus. Ideo emissiones eius malorum punicorum sunt, sed cum pomorum fructibus. Bona quidem pudicitia; sed si otiosa non est, non affectata, non ficta, sed fructum afferens in patientia. Illa disponit suauiter, ista protegit fortiter: illa modesta; hec longanimis. Ideoque his duabus nunc annectuntur, quasi consummatio et finis operum, fructus pomorum.

7. Transeundum iam erat ad arborum aromaticorum disputationem, ad delicatiores species, ad emissiones cypri cum nardo; nisi mala punica  odore suo nos adhuc traherent, et festinantem ad alia retinerent sermonem. Nos malorum punicorum parabola respicit, qui regulares 120 celebramus conuentus, qui sub uno continemur Ordine, quasi grana sub cortice. Atque utinam hec grana imitemur, similiter in coherentia cordis unanimes, sicut in conclusione quadam Ordinis. Pene indiscreta facie huius sibi mali grana coherent: numeri singularitate magis distant quam specie. Discamus et nos ab inuicem numero differre, non animo. Non rixantur inuicem, non contra corticem murmurant, non tentant illum perrumpere; patienter se sinunt eius quasi aluo concludi, ut quodammodo dicere illud uideantur: Ecce quam bonum et quam iucundum, habitare fratres in unum!  An  non, fratres, in hoc Ordine nostro, ac si in cortice punico, passionis Christi per imitationem color rutilat? Denique uelut quedam huius mali grana sunt, qui sibi natiuum ducunt sub discipline regularis corio contineri, nec tam premi se censent, quam protegi. Absit amor proprietatis, absit amor priuate potestatis, et huius te mali granum exhibes. Discant alii nostro inuitati exemplo quam bonum sit et quam iucundum habitare in quodam arcto communionis, et sub munimine corticis. Charitas uniat, et cortex muniat. Quot uidetis ordinata collegia, tot intelligite uelut quedam mala punica, que de fonte fluxere Baptismatis. Denique credentium, ut legimus, erat cor unum, et anima una .  Ex illis quasi granis tantarum congregationum ordinate et unanimiter uiuentium mala punica prodierunt. Illos primos credentium conuentus non adstringebat adhuc institutio Ordinis, sed instinctus amoris. Non modo ducebant utile, non modo bonum, sed etiam iucundum habitare in unum: sicut unguentum quod descendit in barbam, barbam Aaron, in oram uestimenti , ab ipso capite Christo Iesu, qui uiuit et regnat per omnia secula seculorum. Amen.



SERMO XXXuI. Emissiones tue paradisus malorum punicorum, etc. 

1. Emissiones tue paradisus malorum punicorum cum pomorum fructibus, cypri cum nardo; nardus  et crocus, fistula et cinnamomum cum uniuersis lignis Libani, myrrha et ale cum omnibus primis unguentis. A cypro incipiendum est; nam ibi terminauimus. Septem hic enumerantur arbores aromatice, que dicuntur emitti de fonte signato. Et quidem uerba hec uidentur uerba libri signati. Ita est, signata sunt et obserata. Quid nobis, Iesu bone, sponse tue laudes proponis, si non quid uirtutis [al. ueritatis] intus continent, ipse depromis? Tu tenes clauem huius horti conclusi; tu signasti, tu resigna, tu solue; tu, inquam, solue septem ista signacula. Nemo nouit que sunt illa intima sponse, illa abscondita tua, quibus adimpletus est uenter eius. Nemo nouit illa nisi tu, et cui uolueris ipse reuelare. Utinam et nos simus,  qui facie reuelata gloriam sponse, que ab intus est, speculari possimus. Magna gloria eius in mysterio tam numeri quam nominum istorum. Et quidem hic, quantum donante Domino quimus inspicere, septenarii sacramentum, aut spiritualitatem aut uniuersalitatem indicat gratiarum. Id enim frequens et usitatum est in sacris Litteris, ut septenarius numerus interpretetur dona illa, que perfecta sunt, et que desursum sunt. Diuisiones gratiarum sunt, et diuisiones ministrationum sunt, et diuisiones operationum sunt: idem autem Spiritus diuidens singulis prout uult . Alias aliis diuidit, sed in sponsa quasi colligit et confert uniuersas. Non particulatim diuiduntur illi, quasi diuise sint in illa. Aliis et diuidit, et donat;  illi non tam diuidit, quam totum donat: nisi in hoc eum diuidere illi intelligas, quod selectim et prerogatiue confert illi, uel in eodem genere gratiarum amplius, uel specialiter in alio. Posset alias arbores aromaticas enumerasse; sed sufficit septem, propter eam, quam diximus, uel spiritualitatis uel uniuersalitatis significantiam.

2. Nunc arborum istarum nomina et naturas in discussiones adducamus: et sub umbra istarum immorari iucundum uidetur, et fructus earum dulcis erit gutturi nostro. Umbram, figuram ipsam intelligo: fructum, ueritatem earum. Quomodo non dulcis sensuum fructus, 121 quando ipsa uerborum grata sunt folia? Et scitis quantam  auditui uestro dat affectionem et letitiam tam dulcium frequentia uocabulorum. Poterant ad permouendum affectum ista sufficere: sufficit quidem affectui simplicitas ista: nam intellectui sufficere nequit. Mos gerendus est ipsi, qui pasci uult sensuum ueritate. Dulciter auditur hec dulcium inculcatio uerborum: Cypri cum nardo, nardus et crocus, fistula et cinanmomum, myrrha et ale. Absit autem ut non multo dulcius intelligantur! Magne sunt corporales in arboribus hic enumeratis delicie, sed quanto maiores spirituales sunt que figurantur in istis? Emissiones, inquit, tue paradisus malorum punicorum sunt: sunt etiam cypri cum nardo. Bonus enim ordo, post labores patientie, post uerecundiam pudoris, ad unguenta  proficisci, et unguenta regalia. Nam et de cypri semine regale confici solet unguentum. Et quia in malis punicis regularem interpretati sumus unanimitatem; consequenter his uerbis et unguentis regiis excellentem quamdam sublimitatem intellige. Qui se, inquit, humiliat, exaltabitur . In patientia et in unanimitate, quid, nisi humilitas? Humilitas nec contra iniuriantes tumet, nec supra consortes se tendit. In malis ergo punicis humilitas, in cypro sublimitas: in illis labor, in his delicie. Cypri, ut aiunt, semen decoqui oleo solet, ut unguentum exprimatur ex eo. Alii seminant in lacrymis, sed sponsa in oleo Semina nostra, opera nostra sunt. Hec si habent hilaritatem, quasi in oleo decoquuntur. Non satis est  oleo intingi, nisi sint cocta et confecta in oleo, et quasi in ipsum oleum conuersa. Quod in oleo calente decoquitur, olei ipsius imbuitur natura. Coquuntur et conficiuntur semen cypri et oleum in unam unguenti qualitatem. Mira quidem confectio laboris et letitie, eo mirabilior, quod in labore non labor, sed letitia sola sentitur. Opus enim exsultationis in oleo decoctum, in eius transit naturam. Opus ipsum, ut sic dicam, obliuiscitur opus se esse, dum amoris pinguedine totum inficitur. Sed et ipsa interior exsultatio de opere capit augmentum: sic enim et oleo semen confert, et oleum semini, quando cum exsultatione operatur sponsa, et de ipso opere magis exsultat.

3. Unguentum hoc regium est. iehsu ipse libenter  ex hoc inungitur: hilarem enim datorem diligit Deus . Etsi unxit eum Pater Deus spiritu et uirtute, etsi unctus est oleo letitie pre consortibus suis; uult tamen a consortibus suis ungi, et deuotionis nostre optat unguentum. Quis dabit mihi tantam olei copiam, in qua omnes operum meorum fructus decoqui possint, et cor meum totum confrigi? Euangelista Ioannes sub typo uite contemplatiue, sub sponse figura, in plenum oleo feruente dolium descendit . Quis dabit mihi tantam abundantiam olei, et olei feruentis, ut totus immergar et conficiar? quis dabit mihi tantam abundantiam olei et seminis cyprini, ut unguentarie  confectioni sufficiat? Non omne semen hec olei decoctio recipit, non omnem uult fructum. Denique non omne opus contemplationis immisceri letitie potest. Opera exterioris sollicitudinis, et usus contemplationis confici simul non possunt, nec in unam coagulari qualitatem. Quos ergo fructus hec confectio recipit? Illos plane quos Apostolus enumerat: Fructus autem Spiritus, gaudium, pax, patientia, longanimitas, fides, mansuetudo, modestia, continentia, castitas . Hi fructus cum oleo contemplationis conueniunt, et quasi in unam ceunt naturam. Sed et illud semen huic confectioni maxime conuenit, de quo legitur: Semen est uerbum Dei . Denique et semen cypri, cum manna similitudinem  quamdam habet, in quo uerbum Dei figuratum accipimus. Utrumque enim et manna, et cypri semen album est, et simile semini coriandri. Lex Domini immaculata est . Hec non uult aqua secularis discuti sapientie, non eius assertionibus firmari, sed oleo Spiritus, ut spiritualis sensus, ut unctio Spiritus exprimatur ex ea. Huius meditatio et contemplationis letitia facillime commiscentur, cum sibi coniungitur uerbi studium, et gratie oleum in contemplatione: et dum illud per istam decoquitur, facillime ex hac confectione spiritualis exprimitur intelligentia, et unctio que docet de omnibus. Et uide quia non ait simpliciter, cypri; sed, 122 cypri cum nardo. Nardo se Dominus fatetur preunctum in sepulturam  . Quid ergo in nardo, nisi mentis quietem intelligis? Ideo cum cypro iungitur, eo quod omnis contemplationis usus quiete mentis indigeat.

4. Cypri, inquit, cum nardo, nardus et crocus. Bona connexio. Crocus enim flos quasi aurei coloris, ad sapientie rutilum refertur colorem. Ergo in cypro intelligitur uestigatio; in nardo, uocatio; in croco, uisio sapientie. Iure nardus ponitur in medio; utrique necessaria, id est uestigationi et uisioni. Nam nec inuestigari sine uacatione mentis ueritas potest, nec uideri cum inuenta fuerit. Accipe ergo in cypro studium; in nardo, otium; in croco, utriusque fructum. Noli de cetero, sponsa, noli dicere, Quia fusca sum; noli amplius te decoloratam  uocare . Iam enim sponsi ipsius testimonio croceo colore resplendes, que crocum emittis. Bene croceo nitet colore, quem non infuscat fatuitas, quem non tedii et deficientis animi moribundus pallor inficit: sed sapientie fulgidus, et rutilus caritatis color exhilarat.

5. Si uelimus hec ad Christi personam reflectere, congrua plane interpretatio sequitur. Quis magis oleo decoctus est gratie? Ipse in manna intelligitur, ipse seminis cypri speciem tenet, ipse passionis cruce pressus sacramenta salutis et unguenta gratie profudit: ipse in cypro patitur, et in nardo sepelitur, et de corde terre resurgit in croco. Quasi nouus flos et rutilus, quando per resurrectionem  eius caro refloruit. Et fortasse in fistula ascendit ad celum. Hec enim arbor in altum excrescit; et sponsa eius quasi compatitur in cypro, consepelitur in nardo, et in croco conresurgit. Quid ergo consequens est, nisi ut coascendat in fistula? Si enim conresurrexit sponso, que sursum sunt querere debet, que sursum sunt sapere, ubi sponsus eius est in dextera Dei sedens . Fistula et cinnamomum. Fistula exsurgit in altum, cinnamomum parum quidem excedit a terra. In fistula altum cernit, sed in cinnamomum altum non sapit. Illa ascendit, illud condescendit. Fistula est quando sponsa excedit Deo: cinnamomum, quando contemperans est nobis. Etsi se contemperat, totum tamen est spirituale quod profert. Cinnamomum  enim cum frangitur, uisibile spiramentum emittit. Quando frangitur, nisi cum aperitur, cum exponitur? Sic enim iehsu cum accepit panem, fregit et dedit . Tunc ergo doctor contemperans se ipsum quasi frangit, cum se ceperit aperire; cum euiscerare illa que intus de supernis latent secreta: cum memoriam abundantie suauitatis eructat. Hoc est quod cinnamomum fractum uisibile dicitur spiramentum emittere. Quare spiramentum, et quare uisibile? Spiramentum, quia spiritualia sunt que dicit: uisibile, quia manifeste docet. Qui enim de sublimibus ad ludicra et uanas fabulationes prolabitur, non condescendit, sed cadit. Fracte quidem loquitur, sed spiramentum suaue non emittit. Quasi fistula que crescit in aquis, ita  inter orationum lacrymas exsurgis in altum. Pulchra ascensio: sed uide ut descensus cinnamomo sit similis. Cum te ab ascensu illo et excessu aliqua rationabilis causa reuocat et restringit, esto uelut cinnamomum. Colloquia tua, conuersatio communis gratiam spirent. Et si de uoluntate tua et proposito aliquoties reflecteris, ad senioris arbitrium reflexa et quasi fracta sit uoluntas: non murmur resonet, non querimonia. Esto cinnamomum: emitte spiramentum gratie, non responsum iniurie. Ideo confractum uisibile spiramentum emittit, eo quod uirtus humilitatis in infirmitate uexationis, et uelut fractionis, proficit et probatur. Et spiramentum, et uisibile dicitur. Spiramentum, quia tranquillitas seruatur in corde: uisibile, quia relucet in facie.

 6. His annectit et omnia ligna Libani. Et uide quod nulla nisi Libani ligna ponit, nec aliqua que sunt Libani pretermittit. Cum omnibus, inquit, lignis Libani. Ligna Libani et imputribilitatem habent, quia cedrina sunt; et puritatem, eo quod sunt Libani. Sola Ecclesie ligna sunt, que habent mysterium fidei in conscientia pura, et quamdam quasi imputribilitatem continentie: sola eius ligna et puritatem et perpetuitatem habent. Bonum plane lignum uir ecclesiasticus, in quo concurrunt et obuiant sibi 123 fortitudo discipline, et decor fidei. Fortitudo et decor indumentum eius . Eruperunt his diebus ligna quedam, que non plantauit Pater celestis, ligna que non sunt  plantata in Libano nostro. Fortitudinem pretendunt operis, iniuriarum insensibilitatem, parcimonie tolerantiam. Cedrina uidentur: sed Libani non sunt, quia immunda est eorum mens et conscientia. Infidelibus enim nichil est mundum . Fortitudo quidem que ostentatur et uirescit in conuersatione, in confessione putrescit. Quod ibi quasi fulget, hic fetet. In opere quidem uidetur pietas, in interrogatione infidelitas patet. Fortitudo lapidis, fortitudo eorum, et caro enea est. Scilicet non degenerant a patre suo, de quo in Iob scribitur: Induratum est cor eius quasi lapis, stringitur tanquam malleatoris incus . Male fortes sunt, non pro fide, sed contra fidem. Non enim emolliuit Omnipotens cor eorum, non emolliuit, non emundauit,  nec fide candidum fecit: ideo non sunt Libani ligna. Omne quod non est ex fide, peccatum est : quomodo non multo magis quod est contra fidem? Non sunt ligna Libani, que fidei non irrigat puritas. Steriles sunt uirtutes, que non fecundantur per fidem: sed et ipsa fides sine uirtutibus mortua est. Candorem eius nulla incontinentie fedat putredo. In ecclesiasticis lignis utraque obuiant sibi, forma fidei, et operis fortitudo. Talis cedrus nostro plantatur in Libano. Hic est, et alibi non est puritas fidei, et perpetua et quasi incorrupta perseuerantia uirtutis.

7. Hic enim emittitur myrrha et ale cum omnibus primis unguentis. He species ea etiam que per se corruptibilia sunt a corruptione illesa seruare noscuntur.  Quid enim hec post ligna Libani unguenta produceret, si nichil in eis esset distantie? Nam etsi uidentur similia, distinctionem tamen recipiunt. Illa enim, id est Libani ligna, incorruptibilitatem in se habent: ista, id est myrrha et ale, non habentibus exhibent. Illa imputribilia sunt, ista imputribilitatem conferunt. Bonum ergo lignum, et uere plantatum in paradiso Domini, in monte illo egregio, in monte Libano: quod et ipsum se continet ne per illicita defluat, et sermonis sui myrrha a tali fluxu alios reddit immunes; cu us corpus quasi cedrinum est, et a labiis myrrha distillat. Myrrha, inquam, et ale cum omnibus primis unguentis. Possumus quidem et hec ad quatuor cardinales uirtutes interpretando deflectere, si intelligamus in cedro fortitudinem; in  Libano, fidem, que ipsam prudentiam informat; in myrrha, temperantiam, continentiam et iustitiam; in ale, puritatem. Nam huius arboris gummi dicitur stomachum purgare. Per myrrham ergo exteriora constricta sunt, per ale interiora in hypocrisi ficta non sunt. Habes iam in his hec quatuor expressa. Primo constantiam, ne ad tempus credas, et in tempore tentationis recedas. Deinde prudentiam, ut sit rationabile obsequium tuum. Sic myrrha mortificande carnis sequetur, cum habueris zelum secundum scientiam. Quarto loco ale, cum ipsum cor offertur et adoletur: ut simul sit et in myrrha mortificatio carnis, et in ale emundatio conscientie ab operibus mortuis, ad seruiendum  Deo uiuenti; ne simus seruientes ad oculum, nec quasi hominibus placentes, sed magis Deo. Nonne beata uere sponsa, cui tot blandimenta dicuntur? Multum immissum est ei, que tot emittit munera grata dilecto. Nam in his omnibus ipse gloriatur et sponse sue applaudit muneribus iehsu Christus, qui uiuit et regnat per omnia secula seculorum. Amen.



SERMO XXXuII. Fons hortorum, puteus aquarum uiuentium, etc. 

1. Fons hortorum, puteus aquarum uiuentium, que fluunt impetu de Libano. In capituli principio istius fons dicta est sponsa: et nunc in fine, fontis eam impartit uocabulo dilectus suus. Ab ubertate inchoat,  et in senecta uberi multiplicatur: origini finis respondet. Multe sunt emissiones eius, sed ipsa emissionibus non exhauritur. Non arescit mora, non exsiccatur emanatione. In initio huius capituli dicitur fons signatus ; hic innuitur non exsiccatus. 124 Ibi quales sint emissiones eius, hic quam sint indefesse docetur. Copiosi ex hoc fonte riuuli gratiarum emanant, et semper tamen fons manet. Ab eo in quo inchoat non se cohibet: ideo hic et ibi fons dicitur. Sed et iam uide quo in loco eius aque fluunt: ubi, nisi in hortis? Fons enim est hortorum, et delicate fluit, qui non ab hortis egreditur, qui non lauat, sed rigat: cuius in hoc omnis usus est, non ut auferat feditatem, sed ut fecunditatem afferat. Bonus quidem fontis  usus mundare, sed melior fecundare. Ille abluit inquinamenta: iste quasi alluuione quadam, gratiarum comportat augmenta. Ille germina lota reddit: hic leta. Ille patens est in ablutionem peccatoris et menstruate: hic signatus est in deliciis sponse. Tota pulchra es, amica mea, et macula non est in te . Ideo nonnisi fons hortorum dicitur, fons deliciarum.

2. Denique quam uarius et multiplex est celestium deliciarum modus, tantus uidetur et numerus hortorum. In alio rubent rose, in alio candent lilia, coloremque flores uiole purpureum reddunt. Tot horti sunt, quot uirtutum plantationes simul collecte: ubi tantum flos unus est, quis ibi hortum esse definiat? Sic nec una castitatis plantatio, sed nec  una iustitie horti potest integritatem explere. Salomon qui delicatus et tenellus dictus est , ipse sibi fecit hortos et pomaria, et conseuit ea cuncti generis arboribus. Non, Arbore conseui, inquit; sed, arboribus: nec, Unius generis; sed, cuncti generis. Exstruxi, inquit, mihi piscinas aquarum, ut irrigarem siluam lignorum germinantium . Diues quidem in deliciis, qui non rara ligna, et que pre paucitate numerari et scribi possent, sed integram possedit siluam, siluam lignorum germinantium. In horto quippe sapientie nichil sterile, nil non germinans. Sic et sponsa plures habet hortos, et cuncti generis uirtutum copiose uirgultis est consita. Et in sequentibus sponse  sponsus applaudit dicens: Que habitas in hortis, amici auscultant te: fac me audire uocem tuam . Iure omnino. Quid enim nisi dulce auscultare illi, que in hortis moratur, et de hortis loquitur? Non auditur foris uox eius, nec extra hortum: ideo amicus est qui in hortis commoratur cum ea. Nec tam in hortis est quam hortus ipse. Ipsa hortus, et ipse fons, huius hortos doctrine sue fluentis irrigans. Felix sponsa, que non habet nisi hortos irrigare.

3. An non in hoc frequenti conuentu tot horti, quot animi? Propter unanimitatem hortus unus: propter differentes gratias horti plures. Utinam in his hortis nulla radix amaritudinis sursum germinet, nullum sit lignum inutile, nullum quod hortum  sponse dedeceat; nullus sit hic hortus olerum, quia olera herbarum cito decident . Qui enim, inquit, infirmus est, olus manducet . uos autem oleribus non indigetis quasi infirmi. Quod enim infirmum est in uobis, fortius est secularibus. Illorum infirmitas quiescit in licitis; ad perfecta uestra laborat. Illorum infirmitas est uti concessis; uestra quidem, citra perfectum subsistere. Quid est in uobis esse infirmum, nisi non esse perfectum? quid est in uobis esse infirmum, nisi summum non apprehendere? Et quid forte, nisi, ut apprehendatis, contendere? Ideo infirmum nostrum fortius est secularibus; et, ut sic dicam, melior est infirmitas monachi, quam secularis benefaciens. Opera que penes nos putantur infirma,  quanti crederentur, si ab ipsis fieri uiderentur? Perfectorum solidus cibus est: quotquot tamen in nobis imperfecti sunt, esum olerum dedignantur. Que secularibus licent infirmis, nostris nec exhibentur, nec ipsi exigunt. Apud nos perfecta professio quamuis infirma expletio. Perfecte plantationes, sed incrementa infima. Irrigande sunt ut crescant, sed spiritualibus aquis. Paulus bene nouit quibus aquis quemlibet hortum irriget. Coniugatis copule maritalis usum dispensat , consolatur pusillanimes, susciepit infirmos , carnalibus potum lac prebet , sapientiam loquitur spiritualibus qui diiudicant omnia, sapientiam autem non huius seculi, sed que ex Deo est, sapientiam absconditam in mysterio. Et si quis  alius loquitur decorem domus Domini, locum habitationis glorie eius, thalami delicias, gaudium quo gaudet sponsus super sponsam, et quo uicissim ipsa gaudens gaudet in Domino; plane 125 hic non hortum olerum irrigare talibus debet aquis. Animalis enim homo non percipit ea que sunt spiritus Dei . Et omnino quisquis spiritualia uel agenda precipit, uel intelligenda proponit, nonne tibi uidetur aromaticis in hortis quasi fons purus manare? Et bene purus, cui non est necesse propter auditorum perfectionem, qui in hortis auscultant, nisi de spiritualis uite puritate disputare, et quasi paradisi incolis de paradisi propinare fluentis.

 4. Iuxta hunc sensum, hortum auditores intellige, fontem doctores. Sed si fons sunt, quomodo puteus? Nostis enim quantum inter se distent hi noti fontes et putei. Puteus infoditur, fons gratis fluit. In illo aque recondite sunt, in isto quasi proposite, et se ipsas offerentes ultro. Magna est in istis differentia, nec possunt utraque in alterutris inueniri. Non potest uel fons putei, uel puteus fontis propria et domestica uindicare sibi: uterque nature sue continetur limitibus. Corporalia et terrena angusta sunt, spirituales abundant diuitie. Ad spiritualia si referamus ista, in eodem erit inuenire fontem et puteum, et alterutra ab inuicem propria communicari. Communicemus ergo hec, si uultis, inuicem propria, et in eodem assignemus utraque.  Accipiamus in fonte sufficientiam doctrine; in puteo, secretum: in illo, abundatiam; in isto, alta mysteria. Et quidem bonus doctor, qui quasi de quodam alto puteo, ita de abdito sapientie thesauro copiose profert noua et uetera. Puteus est, quia que Dei sunt, nemo nouit nisi Spiritus Dei. Spiritus enim omnia scrutatur, etiam profunda Dei : et quasi fons quidam producit in medium, et uirtutum hortos irriguos reddit. Habetis ergo in puteo occultationem, in fonte copiam: profusionem in fonte, et sensuum profunditatem in puteo. Puteus altus est, sed non indiget hauritorio: fons est, et gratis fluit. Qui sitit, ueniat, et bibat de aquis sponse, de aquis Bersabee, ut nouus ex ea Salomon nascatur. Et Bersabee Puteus  septimus interpretatur: id est puteus quietis, puteus sapientie. Nam sapientia in spiritualium catalogo munerum ascendenti sursum septima occurrit.

5. Sicut et puteus sapientie, ita et fons sapientie legitur . Et forte in his duobus geminus eius modus exprimitur: unus qui fit per inuestigationem, alter qui fit per inspirationem. Fontis aque ultro prorumpunt: in puteo uero terre perrumpitur moles, et soliditas penetratur, ut ad aquam uiuam pertingas. Utraque alteri necessaria est, et industria gratie, et gratia industrie, et uicariam opem sibi communicant. In uanum enim laborat qui puteum fodit, si non ipse fons uite gratis affluat. Sed et tibi gratis foderis puteum, et receptaculum aquarum preparaueris, si fuerit neglectus  puteus tuus et situ squalens, non descendent in illum aque uiue, non fluent impetu de Libano. Aque que descendunt de Libano nesciunt colligi nisi in puteum candidum: et aque que cum impetu fluunt, uolunt puteum habere capacem. Altum et capacem efficies cordis tui puteum, si curas terrenas egeras; si locum efficias in animo tuo letitie spirituali; si os tuum aperias ut attrahas spiritum, et fluant in uentrem tuum flumina aque uiue. Ad hoc opus preparata sunt foramina tua in die natiuitatis tue, sicut scriptum est de principe Tyri . Capacitas intelligentie naturalis, qua in die creationis tue pre ceteris animantibus priuilegiatus es, ingentis receptaculi uicem tenet ad comprehendendas  continendasque aquas uisionis et uite. Legimus enim uiuentis et uidentis puteum . Qui si post peccatum uitiis, uel innatis, uel superadditis, obstrusus uidetur, aperiat illum fides, spes in altum instanter diffodiat, dilatet amor. Otium et exoccupatio coherere situ turpi non sinat. Siquidem feriatas mentes ab anxiis curis uolunt habere festiua gaudia, et uacationem sibi uindicat uisio Dei. An non tibi quidam puteus altus uidetur ille, in quo reconditi sunt omnes thesauri sapientie et scientie Dei? an Mariam quasi puteum aque purisssime inficiaberis, que conseruabat omnia uerba de Christo, conferens in corde suo?  Esto et tu talis puteus pro modulo tuo, puteus altus et amplus.

 6. Isaac post Calumnie puteum, post puteum Inimicitiarum, post hos, inquam, duos puteos relictos, duos 126 puteos effodit; puteum Latitudinis, et puteum Satietatis . In illo cepit non rixari cum uitiis, in isto cepit fructu deliciari uirtutis. Noluit cum Philisteis puteum habere communem, qui interpretantur potione Cadentes. Puteos inimicitiarum et calumnie reliquit Philisteis. Corruunt plane, qui bibunt de erroris et schismatis puteo. Tales puteos fodiunt auctores, bibunt auditores. Sic infodit Arius, sic Donatus. Alter fidei calumniam induxit. Alter fraternitatis copulam in partes diduxit. Ille Trinitatis equalitatem heretica definitione distinxit gradibus; iste Ecclesie unitatem sua presumptione distraxit partibus. Dathan  et Abiron puteos calumnie foderunt aduersus Moysen et Aaron, et inciderunt in foueam ipsi quam fecerunt, quos terra uiuos absorbuit : potione quam ipsi foderunt, precipitati sunt, nomen Philisteorum interpretantes euentu. Bonus autem puteus, de cuius aquis qui biberit, exaltabit caput, non potione cadet. Quasi foueam fodit, qui terreni sensus acumine Scripture soliditatem penetrat, et uiolenter scindit hortulum Ecclesie, quoddam incognitum dogma producens, et obscura mysteria. Sed et qui subtili scrutinio et dolosa machinatione fraterne caritatis [al. unanimitatis] solida perforat, et discordie uenam aperit; qui se conspirationum claudit et signat in puteo, non acquiescens egredi, sed magis ac magis ingrediens in interiora  schismatis, et eius effodiens abyssum: Philisteorum est hic puteus; nichil tibi sit commune cum illo. Sensim primo et secreto crescunt, et de terrene et brute mentis erumpunt uisceribus, donec postea cum impetu fluant: sed non fluunt de Libano. Non he aque fideles sunt, non aque uiue. Non potest sibi constare discordia, non potest inter parientes schisma perpetua pax seruari. Ipsum schisma infidum est sibi, nequit sibi coherere diutius, quod caritatis pertentat dissoluere glutinum. Si quis te ad hos puteos inuitauerit, dirumpe, si potes, puteos Philistinorum, et aquas pestilentes exsicca: relinque Philisteis puteos suos, puteos inimicitiarum.

7. Sectare puteos celestium deliciarum, puteos  aquarum fidelium, et aquarum uiuentium, que fluunt impetu de Libano. Esto flos horti, et horti conclusi, ut non diripiaris: et uidebis quomodo tibi dirumpet Dominus fontes et torrentes. Conuersare in horto, si forte et ipse conuertaris in puteum, et de uentre tuo flumina fluant aque uiue. Quenam sunt aque uiue, nisi aque non deficientes? Et quidem bone aque, haustus quarum estum desiderii sine defectu refrigerat. Seculi oblectamenta uniuersaliter falsam preferunt refrigerii speciem, et secularem concupiscentiam sedant ad horam: sed quasi sub ipso ortu statim arescunt, nec fluunt uena perenni; quasi torrens raptim transeunt, et non est inuenire in hoc torrente aquas uiuas. Alio quodam Isaac fodit in torrente, et aquas uiuas inuenit . Est enim torrens qui suauis uidetur, sed salutaris non est, nec sempiternus quidem, sicut secularis ille quem prediximus, fluxus uoluptatis. Et est torrens salutaris quidem, sed non sempiternus: si tamen effoderis in eo, aquas uiuas reperies. Habemus, inquit Petrus, firmiorem propheticum sermonem, cui benefacitis attendentes, tanquam lucerne lucenti in caliginoso loco, donec illucescat dies, et lucifer oriatur in cordibus uestris . Non exstinguetur in nocte ista lucerna: interim enim usus eius necessarius est. Sed cum dies eternus eluxerit, prophetice lucerna cessabit doctrine, et litterarii sermonis exsiccabitur torrens. Siue enim prophetie euacuabuntur, siue lingue cessabunt, siue scientia destruetur; future manifestationis respectu  turbidus, ut sic dicam, in modum torrentis fluit sacre sermo Scripture, instruens nos per speculum et in enigmate. Illius autem, que est facie ad faciem, uisionis , uere, pure sunt et perennes aque. Non deerunt ille tibi, non tu illis. Cum mortalitatis huius transierit torrens, transibunt cum mortalitate mysteria nubila; et sine uelamine serena ueritas, propter quam hic torrentem effoderas, hilariter erumpet. Istic locus est speculo, illic directe speculationi. Solet tamen aliquo modo hec speculatio locum alienum peruadere: et in loco peregrinationis se uiantibus hilariter ostendens, inuitat ad patriam. uere quidem festiuus, sed furtiuus adhuc istius 127 eterni et luminis radius, et fluminis riuus. Non emicat, non emergit nisi in hortis, et in  hortis aromaticis. O altitudo diuitiarum sapientie et scientie Dei, quam similis es puteo! Non potes exhauriri, aquas uiuas effundis et aquas salubres et uberes.

8. Quis dabit hortulo meo has aquas, et cordi meo hunc puteum deliciarum? Ab occultis meis munda me, Domine, et ab alienis parce seruo tuo . Fac me Libanum: asperge me, et mundabor; laua me, et super niuem dealbabor . Emunda me a delicto maximo, et erunt ut complaceant eloquia oris mei, et meditatio cordis mei in conspectu tuo semper . Fac me Libanum, ut has tibi semper aquas effundam. Erunt, inquit, ut complaceant. Quid est complaceant, nisi ut  utraque placeant, et utrique placeant? Cui utrique, nisi mihi et tibi? Que utraque, nisi eloquia laudis, et meditatio cordis? Aque iste uiuentes sunt, quia semper complacent, semper fluunt: sed non fluunt nisi de Libano, nec lente quidem, sed cum impetu. Magnus impetus uiolenti sensus amoris: dulces tamen, non difficiles aditus habet. Magnus impetus eius, quia usque ad affectum pertingit efficaciter, et exhaurit suauiter. Magnus impetus eius, cuius uehementie resistere nil potest: Cum impetu, inquit, de Libano. Expressit causam redundantie, nomine Libani. Munditia locus est redundantis letitie, et aquas sapientie salutaris effundit: de candido prorumpunt, et candidius reddunt. Congere in unum, et quasi in aceruum accumula delicias istas. uide et  considera puteum, Libanum, impetum, aquas uiuas. Deprehendes in his  aquas istas et serenas esse, et secretas, et uehementes, et non deficientes. Puteus secretum designat, serenitatem Libanus. In impetu omnis alius exhauritur affectus, aque uiue nesciunt exhauriri. Bonus etiam Libanus fides, eo quod fide corda mundentur. Ab hoc Libano serene intelligentie aque uiue fluunt; quia nisi credideritis, non intelligetis . Intellectus autem bonus, cuius contemplatio manet in seculum seculi. Hic est uere uiuens. Nam uita eterna hec est ut cognoscamus unum uerum Deum, et quem ipse misit Iesum Christum . Et ipse Christus noster est Libanus, delectationes uiuas fundens cum impetu in sinum dilecte. Ipse  Libanus, et ipse riuus; siquidem ipse est candor lucis eterne, et emanatio sincerissima. Delectabilis plane puteus affectus est sponse, in quem eterni candoris radii, ac si quidam de Libano riuuli et colliguntur et effunduntur, ut flores et hortos irrigent sponsi. Bonus ergo Libanus, in quem nichil inquinatum incurrit: et magnus impetus, qui nullo compesci obice potest.

9. Denique illi aque cum impetu fluunt, quem nec persecutio, nec fames, nec periculum, nec nuditas, nec gladius, separare potest a caritate Dei. Tot credentibus populis obiecti sunt obices scandalorum, tot opposite moles tormentorum, et tamen semper fluunt aque de Libano. Aque enim populi sunt . Magni obices, sed maior impetus.  Si coneris compescere, plus increscit, et perrumpit obstantia. Repulsus exsurgit in cumulum, et impedimento lucra conquirens, se diffundit uberius. Puro amori etiam ipsi obices cooperantur in bonum, et incrementa capit uexata uirtus iniuriis. Nonne me silente ista possunt percutere conscientias eorum quorum amor incertis et locis et horis fluit; qui quidem ad tempus diligunt, et in tempore tribulationis recedunt? Quid dico tribulationis? Etiam exigue et dubie tentationis nunquam molem, sed obicem passi, facile compescuntur, et reflexo proposito impetu irreuocabili ad secularia ruunt. Si inclamaueris iuxta prophetam, State, state ; non est qui reuertatur. Nulla illos persuasio reuocat,  non persecutio pia magistri, non infelicitas, que frequenter et fere semper est in uiis eorum. Fluunt, et ruunt et corruunt, ut bibant in uia de torrente uoluptatis, que non exaltabit, sed conquassabit in terra capita eorum. Beati quidem immaculati in uia, qui ambulant in lege caritatis, qui ambulant in impetu ubicumque fuerit impetus spiritus, et non reuertuntur, nec aliquo separantur obstaculo a caritate Dei, que est in Christo Iesu Domino nostro, qui uiuit et regnat per omnia secula seculorum. Amen.



128 SERMO XXXuIII. Surge, aquilo; et ueni, auster, perfla hortum meum. 

1. Affectiones dulces et sancte sunt sponse aromata.  Nam ipsa est hortus. Austro flante ista fluunt in delicias sponsi, sed aquilonis hec iterum inclementia sistit. Frigidus est enim uentus aquilo, et ad flatum eius aromata congelantur. Quandiu, Domine, aduersitatis aquilo regiones nostras premet? quandiu incumbet hortulis nostris? quandiu, Iesu bone, constringet aromata nostra rigor aquilonis? Parce, Domine, parce ab aquilone sponse tue. Diu est quod urget, quod premit, quod incubat spiritus hic durus et uehemens. Cumulata nos undique premit aduersitas. Dic ei, Domine, ut surgat, ut cedat, ut sinat locum esse respirandi. Infortunii paupertas sterilis est, et graues undique parturit casus. Res infirme facile leduntur, et infelicitatis abyssus aliam inuocat in uoce cataractarum tuarum . Occulte  aduersum nos uocas aduersa; et quomodo si dicas aquiloni, Insurge, preme, posside. Fumas, inquit Isaias, ab aquilone ueniet . Nobis autem non tam fumus quam flamma iam imminet olle succense a facie aquilonis. Ab aquilone frigus, et ab aquilone flamma. Ita est, Domine. In duritia manus tue aduersaris mihi, misericordie tue uenas restringis; ideo exestuat animus meus, et in meditatione mea exardescet ignis. Grauis iste anxie sollicitudinis ignis est, et calore eius aromata non fluunt, sed magis, si qua sinis fluere, siccantur fluenta: presertim ubi magis magisque aduersitatum aperire se uidetur occasio.

2. Domine, dolor meus in conspectu tuo est, et gemitus meus a te non est absconditus. Sollicitudinis  mee ratio nota est tibi: sed meroris magis dicere debueram; sollicitudo enim in merorem iam cepit tota transire. Ubi consilii non fulget occasio, ubi bone spei se uel umbra non offert, ibi non sollicitudinis, sed meroris sunt partes. Multi gemitus mei, et cor meum merens. Paruuli petunt panem, et non est qui frangat eis . Deest enim qui frangatur, non dico de uerbi pane, sed de hoc quotidiano corporis alimento. Non potest tamen celestis illius panis pinguedine repleri anima mea, dum quotidiani huius panis inopia maciem quamdam meroris inducit. A uoce gemitus istius oblitus sum comedere panem illum celestem. Durus aquilo, exterior aduersitas, sed multo durior mentis anxietas. Altera, fratres, uos urget: me premit utraque.  Ego communi attritione laboro in uobis, et domestica quadam pre uobis, quia pro uobis. Hinc infortunii casus, hinc forenses insurgunt calumnie. Alii submurmurant, et alii insultant: et quod non est humane industrie prouidere ne contingat, improperant cum acciderit. Quidam irritant, quidam irrident, aduersam fortunam ad fatuitatem trahentes. Successus bonos quibus exuberant, sibi imputant, et quasi aut prouidentie, aut meriti credunt, non muneris esse diuini. Abundant, inquit Iob, tabernacula predonum, et audacter prouocant Deum, cum ipse dederit omnia in manus eorum . Quidam et predones et prouocatores sunt, qui quod Dei est, ipsi tollunt, dum sibi tribuunt; et diuine  donum gratie ad proprie inflectunt effectum industrie. Quid impensa desuper uobis beneficia improperatis nobis? An quia clementie diuine circa uos oculus bonus est, ideo uester erga nos nequam est? Cur uos diuina beneficia paratiores reddunt ad derogandum, quam ad erogandum?

3. uides, Domine, quot ex partibus aquilonis nos flabra molestant; undique perflant incommoda, murmura, probra. Inter huiusmodi dolores distractus et constrictus animus, austri lenia nescit flabra recipere. Exsurge, Domine, non preualeat aquilo; satis est quod iam diu insurrexit, quod incubuit: dic ut surgat, ut discedat, ut cedat austro. Succensa iam pridem est olla a facie aquilonis , sed tu, Domine, austrum emitte, qui faciat medium  fornacis huius quasi uentum roris flantem. Non audeo continuos austri flatus rogare. sufficit si uel interpolatione eius aquilonis malignitas temperetur. Extendis  aquilonem super uacuum , non 129 super hortum. Non est uacuus hortulus sponse, in quo superius annumerate plantantur tot aromatice species. Et quomodo quibunt meditationis aromata leta profluere, ubi a merore libera non sunt studia, ubi contristat aduersitas, aquilo stringit? Esto, Domine, zelotes, emulare sponsam, dic aquiloni ut surgat, et cum austro dimidiet tempora sua. Sic quidem fiet secundum multitudinem dolorum meorum in corde meo, si consolationes tue letificent animam meam. uidetis, fratres, qualiter aquilo ad mensuram sui austrum  parturiat: et forte ubi abundauit aquilo, superabundabit et auster. Auster enim et prospere flabit, et quas intulit aquilo compensabit iniurias. Ergo surgat aquilo, seuiat quantumlibet, fremat, dummodo occasionem et quasi uim [al. materiam] prestet flatibus austri. Nonne tibi uidentur graues pertulisse aquilonis flatus, quos in Epistola ad Hebreos Paulus alloquitur? Magnum, inquit, certamen sustinuistis passionum: et in altero quidem opprobriis et tribulationibus spectaculum facti; in altero socii taliter conuersantium effecti. Nam et uinctis, inquit, compassi estis. Sed inter tanta aquilonis flabra nullas sibi uices uindicauit auster? Imo plane. Denique audi quod sequitur: Et rapinam, inquit, bonorum uestrorum cum gaudio suscepistis, cognoscentes uos  habere meliorem et manentem substantiam . Quid? cum Apostoli irent gaudentes a conspectu concilii, quoniam digni habiti sunt pro nomine Iesu contumeliam pati ; nonne tibi uidetur contra aquilonis graues impetus leniter ipsis auster spirasse? Considera tristia illa sabbata sepulture dominice. Nonne uelut ad aquilonis flatum, Apostolorum corda infidelitate et timiditate quadam diriguerunt? Resurgente Domino cepit auster lenis hortum eius perflare. Totis his denique quadraginta diebus in multis argumentis dominice resurrectionis et ueritatis fides, et libertatis fiducia sensim incrementa sumpserunt. Ipso die Pentecostes, quando factus est spiritus uehemens in cenaculo ubi  erant apostoli sedentes, soluta est omnis congelate mentis frigiditas, sicut torrens in austro: et deinceps uerbi uirtutumque profluxerunt aromata.

4. Sed numquid idcirco aquilo durus quieuit? Nonne multo uehementius persecutorum insurrexit procella, et impetus heretice tempestatis? numquid non emulatione quadam tentationis aquilo, austro se opposuit gratie? Quasi solus hortum perflare conatur quodam rigore duri spiritus, aromata restringere uolens ne fluant; sed tanto latius fluunt. Aduersitatis et prosperitatis alternis motibus nunc prouocata, nunc pacata sponsa Christi Ecclesia eius, aromata uirtutum proferre non destitit uel non desinit. In persecutione uirtus enituit, in pace auctus  est numerus. In illa fortes probantur; in ista fouentur infirmi. Quid ergo primitiuam Ecclesiam nunc memoro, cum adhuc, etsi non tam uehementes, frequentes tamen aquilonis impetus sustinet hortus sponsi? Alternant circa illum uices auster et aquilo. Grauis impetus hoc tempore Ecclesiam impulit, et quidem ab aquilone. Nam inde est origo schismatis: inde oritur, et ibi moratur; solus illic aquilo premit. Dic ei, Domine, ut surgat, ut discedat. uoca et dic austro: ueni, perfla hortum meum, et fluant aromata illius. Non dico austrum felicitatis et securitatis terrene; nam hic auster frequenter aromata stringit et exsiccat: sed austrum uoca gratie tue. Et si ita necesse est, et aquilonem in illum sterilem hortum mitte, non obstinationis, sed uexationis  aquilonem, ut ipsa uexatio det intellectum auditui ad obediendum. Aquilonis rigore flagella hortum tuum: hoc quasi uerbere excita torporem eius, ut auidius ad austri se lenia spiramina conferat. Tam partibus quam temporibus auster et aquilo circa hortum nostrum uices alternant. Sicut enim nunc flat auster, nunc aquilo: ita hic auster, et illic aquilo. Aliquoties autem et simul flant: sed alter foris, et alter intus. Foris aquilo, et intus auster: ille furens, et iste fouens. Fremat aquilo, et tumultuetur foris: tantummodo hortum intus non perflet, intro non penetret, intimam que est in Christo, non constringat cordis letitiam. Quando, Domine, ex integro gelidus ille spiritus quiescet? quando erit ut iam non timeatur a facie frigoris eius? Fundata  est ciuitas tua, hortus plantatus in lateribus aquilonis. 130 Hic uentus in Scripturis dexter uocatur. Ideo Iob talem super eo deponit querelam: Ad dexteram, inquit, Orientis calamitates mee illico surrexerunt . Iure uentum illum dextrum uocauit, qui nichil ei quiuit sinistrum inferre: quin etiam glorie uiro iusto comportauit augmentum, quando uirtus et probata enituit, et prouocata excreuit. De uicino in hortum tuum impingit; situs est enim in lateribus aquilonis. Effice illum nobis, Domine, dextrum; tempera illum flatibus austri. Cooperatur enim nobis etiam aquilo in bonum tue dilectionis, etiam austro afflante. Siue iussus, siue permissus surgere aquilo tribulationis, non nos terreat.  Modicum enim et consolationis auster succedet, etsi non interim intercidat. Ubi enim abundauit afflictio, abundauit et gratia.

5. Sed quid uobis, fratres, de exteriori disputo tribulatione? Alius solet uos aquilo perurgere. Ab hoc uobis Deus aquilone parcit, alios interponens, qui secularis tumultus et tribulationis impulsus frequentes excipiant. Exterior uos cura grauis nulla perstringit, quia de iure nulla contingit: nec tamen immunes esse uos sinit. Quos exterior cura non ualet, interior afficit tedio. Bene cum illis agitur in hac parte, quod exterioribus non patent; sed nichilominus aquilonem non effugiunt, dum sibi in interioribus non placent. Festiua prius gaudia uertuntur in fastidium, et hilarem mentis faciem tristitia  commutat. Felix cui non est hec commutatio. Sed quis tamen est? quis enim est quem non aliquoties et tedium conficiat, et exulceret tristitia? Denique ubi prospero ferebamur nauigio, ibi paulo post uadosa incurrimus, et secunda ferentibus aura turbo aduersus erumpit. Etiam ubi non exstat ratio, instat turbatio. Causa non eminet, et ira imminet. Irascitur homo ire quam irrationabiliter patitur, et cuius detestatur motum, nescit exortum. Spiritus hic durus ubi uult spirat: et nescis unde ueniat, et forte quo uadat. An magis quo euadat? Nam ex se ad malum talis affectio uadit, sed frequenter euadit ad bonum. Non pertingit quo pergit, sed facit Deus etiam de tentatione prouentum. Quando uult, ipse inducit aquilonem, quando uult dicit, Aquilo, surge. Et si  interim de eius molestia quereris, scito de tali magisterio et commemorari et commoneri. Commemoraris ut aquilonis uiciniam attendas, commoneris ut rigorem eius effugias. Non subest tibi, dum in lateribus aquilonis situs es, eius uiciniam fugere: sed tamen uiolentiam euadere potes. Dum hic sumus, semper uicinus est. Non est semper uiolentus: sed postquam gyrauimus per aquilonem, sepe reflectimus per meridiem. Etiam cum impulsum non sentis, habe suspectam uiciniam eius.

6. Quando tamen eius turbines euades, nisi lenis auster uocatus adueniat, et sic expandas ad austrum alas tuas, ut in celestem plumescas uolatum? Si tamen se intermiscere nititur aquilo, et nascentes in nouitate pennas gelido restringere spiritu, pennas a  uolatu, et aromata restringit a fluxu. Stringit, inquam, non tollit. uehemens enim tedium et amaritudo cordis uirtutes ipsas exercet, non euertit. Hic turbo propositum sanctum impellit quidem, non tollit. Stringit letitiam, non tollit constantiam. Tedio afficitur animus, sed non conficitur. Tristatur, sed obluctatur tristitie sue. Non est minus fortis sic affecta uirtus, sed minus felix. Quid illi cum uitio cum quo rixatur, cui bellum indicit? Quasi suum non est fastidium, cum quo fedus non contrahit. Molestum patitur, non propitiatur illi. Denique non ipse animus hoc operatur, sed magis aquilo, in cuius lateribus habitat. Ideo detestatur illud, eo quod aduersus uirtutem eius molimina sentit. Qui sentit,  ipse scit quanto cum tedio illud bone conuersationis tedium tolerat, quomodo fastidit fastidium illud, quanta cum amaritudine obluctatur amaritudini illi, amaritudini uiolente, que de iugitate exercitii disciplinaris inuito se ingerit. Ad austrum animus ex uoto se uergit; et ecce aquilo aduersanti et inuito se importune immergit. Durum est sustinere a facie frigoris huius, et fugere non subest ad uotum. Laborat animus et discipline tedio, et huius tedii odio. Molesta est utraque affectio, et non dulcescere quod elegeris, et sentire quod 131 oderis. Molestum utrumque, et propugnare disciplinam, et propulsare desidiam.

7. Quomodo, Iesu bone, tantam tandiu toleras uexationem dilecte sponse tue? Desidiam inuita patitur,  et quasi uoluntariam in se sic puniendo persequitur. Aegerrime tolerat quod non ad uotum in te, qui bonum eius es, solum deliciari ualet. Sibi imputat quod suffert inuita. Stimulator ab aquilone uenit illi, sed stimulus iste ad preces sponsam instigat. Hoc stimulo castigata, ad supplicationes se confert, que se prius in amplexus parauerat. Mitiga sponse tue, Iesu bone, a diebus his malis. Nisi enim adiuues eam, habitabit in aquilone anima eius. Quis enim consurget aduersus aquilonem, nisi tu, Deus, qui uenis ab austro? Bonum aroma, propositum sanctum et conscientia pura: sed non fluit illi, qui boni istius deliciis non fruitur. ueni, Iesu bone, ueni; perfla hortum, tuum, ut fluant aromata eius sicut torrens in austro. Ipsa est hortus, esto tu auster. Te irrigante  erit anima eius sicut hortus irriguus, et te flante non deficient eius aromata, qui uiuis et regnas in secula seculorum. Amen.



SERMO XXXIX. Surge, aquilo; et ueni, auster; perfla hortum meum, et fluant aromata illius .

1. Exple, Iesu bone, quod iubes, transfer austrum de celo, et induc illum in hortum tuum, in animam sponse tue. Hoc flatu leni solue tedium, solue tristitiam ab eius affectu. Nam utrumque in uitio est, et prefert speciem aquilonis: utrumque mentem ligat, et prepedit a pure profluuio quodam letitie. Quid timor? nonne et ipse rigore gelido constringit affectus? Ab alienis parce, Domine, sponse tue. Quid  magis alienum ab ea, quam timor qui non est in caritate, cum ipsa tota sit in caritate? Ille seruilis est, illa in libertatem uocata. uidistis, fratres, hesterno sermone uirum meticulose incedere, ut institutionis prima subiret elementa; quam morante, et quam nutante proposito discipline rudimentis se passus est insigniri! Et bene nostis, dum adhuc secularis erat, quam largos eleemosynarum riuulos manus eius fundebant. Quid erat cause, nisi quod mentem eius in hac parte timoris perstrinxerat aquilo? Auster scilicet illam ex parte afflauit, sed non perflauit; ideo eleemosynarum prompte profudit aromata. Sed abrenuntiationis pretiosissimus ille aromaticusque liquor post multos conatus uix tandem ab eius animo teuniter exprimi potuit. Plane similis erat euangelico  iuueni, qui apud Dominum de legis obseruatione gloriatus, euangelice perfectionis coarctatione proposita, tristis abscessit ; nisi quod ille tristis abscessit, hic, quamuis tristis, accessit tamen. uidete timoris aquilonem flantem sub lege: ideo de precipuis electisque aromatibus rara fluxerunt in ea. Ideo die Pentecostes, quando Spiritus uehemens flauit ab austro, tot hominum millia ueritate, uerbo, uita spiritualiter profluxerunt . Non eos rei familiaris cura constrinxerat de reliquo.

2. Libera quidem ab hoc aquilone satis duro, corda largius profluunt in contemplatione et caritate Dei. Non accepistis, inquit, spiritum seruitutis iterum in timore, sed accepistis spiritum adoptionis filiorum, in quo clamamus, Abba, Pater . Ille aquilonis spiritus erat, hic austri: ille grauis, hic gratus. Ideo illi, tanquam graui et ponderoso prementique dicitur, Surge; hic tanquam letus gratusque inuitatur, ut ueniat et perflet hortulum sponsi. Ille penam habet, hic proflua gaudia. Ille minax est, hic blandimentis deliciisque manans. Rogabo, inquit, Patrem meum, et alium Paracletum dabit uobis : hoc est austrum inuitare, et dicere ut ueniat, et perflet hortum suum. Perfla hortum meum, et fluent aromata eius. Quidam fructus, nisi pressi coactique, liquorem non fundunt. Fructus autem qui sunt in horto tam delicate depicto, pressionem non exspectant: cogi nesciunt, sed austro perflante fluunt ultro. Intuemini mundi sapientiam. Nonne uiolenter expressa uidetur, et longo elaborata  tam exercitio quam studio? At in nostre auctoribus philosophie, et uelox et uehemens sapientie prorupit abyssus. uultis uelocitatem audire? Cum steteritis ante reges et presides, nolite premeditari; 132 dabitur enim uobis in illa hora quid loquamini. uultis uehementiam? Ego, inquit, dabo uobis os et sapientiam, cui non poterunt resistere aduersarii uestri . Quomodo hec tam subita et tam serena profluerent, nisi hoc austro afflante? Audiuistis iam unde uenerunt aromata ueritatis tam proflua et parata tempore suo.

3. Charitas nonne et ipsa diffusa est in cordibus nostris per Spiritum sanctum qui datus est nobis?  Multa sunt aromata que profluunt  per Spiritum, nec nisi per Spiritum, gaudium, pax, patientia, longanimitas, bonitas, benignitas, fides, mansuetudo, modestia, continentia, castitas . Hec non modo prouenerunt, sed etiam profluxerunt. Quod profluunt, copia designatur: quod ad flatum austri, coactio tollitur. Charitas non potest cogi, gratis fluit; non necessitate, sed arbitrio fertur, austro tamen flante. Arbitrii enim quid conferret libertas, si non aspiraret auster gratie? Nam etsi arbitrium ubi est, semper liberum est, non tamen liberum ad omnia id esse damus: nec electionem, nec exsecutionem omnium liberam habet. In eligendo semper est libertas, sed non est semper ad eligendum. Eligere namque nisi libere non potest: sed est aliquid, quod non eligere per se potest. Sui  iuris uoluntas est; libera est cum adest: sed non est animus ad omnem quam oportet adesse uoluntatem liber, cum abest. Nec magis sui iuris est, quod intensam habeat uoluntatem quam habet, nec quod habeat uoluntatem bonam. Sed quantum post lapsum in libertate consistit arbitrii, quod uult animus, semper libere uult: sed non est libertum ei quodlibet, etiam quod oportet, uelle. Est enim libertas, que sine uoluntate non est, et sine qua non est uoluntas: et est libertas quedam, quam non semper comitatur uoluntas. Illa est in uoluntate; hec est in quadam uolendi facultate. Illa est in ipsa; hec quasi ad ipsam. Istam possumus, et illam cogimus. Et uisus quedam est uidendi uirtus in oculo, et uisus nichilominus quedam passio in uidendo. Sic et in  animo dicitur intellectus et potentia naturalis ad intelligendum, et usus potentie. In arbitrio similiter hec occurrit distinctio, ut uno sub nomine et aptitudo intelligatur et actus. Utrobique arbitrii libertas est, et ad arbitrandum, et in arbitrando: et cum in malo est, semper serua est. Illa quidem eo ipso serua, quo infirma, tam ad bonum quam contra malum. Libera est uoluntas mala eo ipso quod uoluntas: sed seruilis eo ipso quod mala. Omnis enim qui facit peccatum, seruus est peccati  Peccatum enim quem occupat, stringit et ligat: captiuat dum cogit.

4. Sed tu, Domine, conuerte captiuitatem nostram sicut torrens in austro . Emitte spiritum tuum, et renouabitur antiqua libertas: renouabitur, inquam, non recreabitur. Nam etsi oblitterata est,  ablata tamen non est. Manet que creata est, sed mouere se nequit ad quod est data; uiuit, non uiget. Sic et in phreneticis non minuitur innata rationalitas, sed in sic affectis nullus eius motus existere ualet. Cum fuerit urata grauis passio, non redditur, sed resuscitatur consopita ratio. Sic et concreata homini libertas arbitrii, non est penitus uel ex parte ablata, sed peccato ligata: eadem est que facta est, sed est aliter affecta. Et, ut sic dicam, est libertas conditionis, est libertas dispositionis, est libertas affectionis. Prima nature est, et ideo semper bona est; sed nisi sanata fuerit, nec secunda erit ad bonum, nec tertia in bono. Prima in naturali aptitudine consistit; secunda, in habitu bene uel male constitute mentis; tertia, in usu.  Ideo nisi fuerit aptitudo naturalis adiuta per gratiam, nec habitus, nec actus uoluntatis ad uirtutem spectabit. Inualida est arbitrii libertas: propterea ubi arbitrium succumbit, afflet auster, et statim aromata fluent. Non habet generosam hanc libertatem et uere liberam, que est ad bonum et in bono, nisi Spiritus liberauerit. Idcirco, Domine, emitte Spiritum tuum, ut conferat et posse et uelle per gratiam, qui primo possibilitatem ad utrumque contulit, dum naturam hominis condidit. Tres supra enumerauimus, libertates. In tertia uelle quidem adest, in secunda subest, in prima consideratur ad duas reliquas potentia naturalis. Ergo prima uocetur potentia; secunda, potestas; tertia, uoluntas. Non uidetur idem, naturalem potentiam ad aliquid habere, et 133 illud  posse. Multa siquidem ad que naturaliter potentes sumus, non statim illa possumus, ubi connata facultas aut infirmitate prepeditur, aut arte usuque destituitur. Frequenter ad horam oculus uidere non potest, cum tamen naturali non deficitur potentia uisus: adest habitus, et abest usus. Naturaliter potens est uidere, sed actualitor non potest. Sic et naturalis libertas arbitrari manet quidem, sed impedita peccato: ideoque non ualet habere tertiam illam libertatem, que est in bono, nec secundam que est ad bonum. Prima manet mutata quidem, non imminuta: relique nec manere dicende sunt. Non enim post peccatum, liberum nobis relinquitur bonum uelle; ideo nec residua libertas est, que consistit in bona uoluntate: sed per gratiam hec ultima inspiratur,  et secunda reparatur, et prima naturaliter creatur.

5. Dicta hec sint de libertate, qua bonum uolumus, quoniam est ex gratia. Sed est alia libertas nichilominus per gratiam, qua non modo bene uolumus, sed bonum ipsum affectuose. Illa libertas semper in uoluntate est, ista non sic. Semper enim libere uolumus, affectuose non semper. Affectus ad libertatem non-spectant arbitrii. Nec tamen plane libera est bone uoluntatis libertas, si affectuosa non fuerit; sed cum auster afflauerit, statim affectiones aromatice fluent. Non premuntur ut exprimantur; libere fluunt. uoluntatem sanctam frequenter tedium quoddam et tristitia comitatur; sed affectiones dulces cum illis iter non habent. Aromatice sunt odoratu, et tactu pariter grate: dulciter sentiuntur, et  dulciter recoluntur, dulciter fluunt, et dulciter profluunt. Sibi fluunt, et aliis profluunt. Aromatici utrique sunt intus affectus; et foris affatus. Ad ista potest aspirare libertas arbitrii, sed de arbitrii libertate non pendent. Sicut affectiones male contra bonam uoluntatem sepe sunt, sic bone, cum adsunt, etsi cum ipsa sunt, ex ea tamen non sunt: libera est sine istis, et quasi liberalis redditur ex istis. uoluntatem ipsam liberiorem efficiunt, sed ex eius libertate non fluunt. Fluunt autem cum auster perflauerit. O dulcis auster et uere optabilis, cuius spiritu hiemalis rigoris horrida soluitur facies, et iucunde nouitatis uerna temperies arridet in hortis, et noua temperies, et autumnalis ubertas! Nam in  fluxu aromatum, fructuum signatur maturitas. Ecce quam bonum, et quam iucundum in cubilibus et in hortis aromatum auram hanc exspectare tam dulcem, renouantem et recreantem fructus Spiritus, profundentem aromata, spargentem odores! Mitte, Domine, hunc Spiritum nobis, qui post aquilonis horrorem hortulum nostrum noua facie uestiat, luctum nostrum uertat in gaudium. Aut si quid boni significat aquilo, illum cum austro simul inuita. Iungant officia, et partes suas assequatur uterque. Aquilo stringat, auster resoluat. Stringat ille lasciuiam, hic animum in gaudia proflua laxet. Ille continentiam prestet, iste conscientiam exhilaret. Ille contineat, et iste repleat. Factus sum, inquit, sicut uter in pruina, et iustificationes tuas non sum oblitus  . Bonus uter sic congelatus et infusus. Foris continentie pruina, intus repletio iustitie. Bene uterque flat, quando exteriora gelido quodam continentie spiritu rigent, et interiora rigantur profluis gaudiis.

6. Et ut austri flatum ad interiora deflectas Perfla, inquit. Qui perflat, in intimis flat, et impenetrabile nichil est illi: spiritus iste subtilis est, acutus, et mobilis, perflans non inflans. Scientia inflat : caritas perflat. Charitas interior est quam scientia, et ad secretiora pertingit. Omnia interiora perflat Spiritus, qui scrutatur etiam profunda Dei. Ubi perflauerit, et quasi perflauerit ista; ibi scientiarum aromata utiliter fluunt, meditationes, orationes, suspiria, singultus, lacryme, ipsa colloquia.  Omnia uelut aromata fluunt, que de caritate ducunt originem. Omnia que procedunt de ea, quasi aromatica sunt, gratia plena. Chara sunt, et copiosa sunt; aromatica sunt et fluentia sunt. Plena sunt que de caritatis plenitudine procedunt. Plena sunt, et expressa non sunt, nec torcularis uiolentiam patiuntur eius aromata. Torcular in hoc horto non legis exstructum: nam uicem torcularis obtinet auster. Afflata quam calcata melius fluunt. Gratuita enim, ut diximus, sunt, non extorta metu, sed spiritu fusa. 134 Sunt qui aquilonem et austrum ad huius seculi aduersa et prospera trahunt. Et quidem gemina hac tentatione uexata Ecclesia Dei, bone semper affectionis et opinionis abundat aromatibus. Ideo his tentationibus perflandum dimittit, eo quod  abundare nouit, et inopiam pati. Locus iste latiorem exsecutionem exoptat: sed in calce hec tantum quasi leuiter tetigisse sufficiat. Sequens sermo ad mutuas inuitationes sponsi et sponse transibit, si gratiam nobis prestare dignetur iehsu Christus, qui uiuit et regnat Deus.



SERMO XL  . ueniat dilectus meus in hortum suum, ut comedat fructum pomorum suorum. ueni in hortum meum, soror mea sponsa. Messui myrrham meam, etc. 

1. Quam longe, fratres, a conuersatione mea sunt uerba uotorum istorum. Auiditatem Dominus nouit, sed ausu destituor. Quidni? non est hortus mihi, qualem supra Christus depinxit: non sunt poma,  quibus auide uescitur; non fructus aromatici; non fons irrigans; non altus puteus aquarum uiuentium: magis autem in hortum meum ascendit horror spinarum et ueprium. Non audeo te, bone Iesu, in talem hortum uocare, nisi forte ut euellas, et disperdas, et dissipes primo, et plantes postea; et sic tempore congruo de plantatione comedes dextere tue. Felix anima que te inuitare digna est ad fructus iam maturos, ad fructos paratos, et acerbitatis nichil habentes. Atque utinam acerbitas sola nostris accusetur in fructibus; utinam immaturi sint, dummodo mali non sint. Frequenter poma que genere bona sunt, tempore nondum grata sunt, sed immaturitate sola  displicent. Felix hortus cuius omnes fructus et natura boni sunt, et tempore congrui. Neutrum deesse nouit pomis suis sponsa, ad quorum comestionem dilectum prouocat. ueniat dilectus meus in hortum suum, ut comedat fructum pomorum suorum. uide quam morose et modeste, et post multa preconia facta sit hec inuitatio. Non enim presumit hec dilectum inuitare: non sitit delicias, donec delicate satis se nouit descriptam. Quid enim? putatisne Iesum delectabilem illum aduentum presentie sue illis indulgere, qui predictis non sunt prediti dotibus, nec laudibus digni? Temerarie presumptionis puta, si, prius quam aptus sis ad contemplationis usum, Iesum inuitas. Tu illum ad deliciandum tecum sollicitas, qui forte sordes adhuc delictis? Hortus tuus sentibus horret  et sterilescit, et illuc Iesum inuitas? Inuita illum, non ut iam delectetur, sed ut deleat quod plantauit dextera tua. Inuita illum ut purget primo, postea plantet. In utroque labor est, sed cum delectatione decerpere ueniet fructus maturos

2. ueniat, inquit, dilectus meus. Non tantum blanditur et applaudit presenti, sed etiam in absentem inardescunt uota ipsius. Falsus amor et simulatorius absentem obliuiscitur, presenti blanditur. Non sic sponsa, non sic; sed absentem desiderat, presente letatur. ueniat, inquit, dilectus meus in hortum suum. Ad me quid austrum inuitat? Ipse ueniat, et sufficit mihi. Ipse auster est meus, ipse aroma est meum: ipse auster meus, ipse amor meus. Deus ab austro uenit, et auster uenit cum eo.  Denique ipse plenus est gratie et ueritatis. Bene auster meus, qui serenus illustrat, et suauis illabitur. Auster meus est Christus meus, ipse hortum perflat, ipse comedit poma. ueniat dilectus meus in hortum suum, ut comedat fructum pomorum suorum. Putationis tempus iam transiit; flores pepererunt fructus quos parturierunt, hiems abiit; recessit uer, estatem iam inclinatam maturior autumnus impellit. ueniat iam dilectus meus in hortum suum, ut comedat fructus pomorum suorum. Ecce iam uenit plenitudo temporis; ideo ueniat dilectus meus in hortum suum. Poma prematura sunt; ideo comedat fructum pomorum suorum. Ficulnee prima poma desiderat. Cum nondum tempus esset ficorum, accessit ad ficum  secus uiam, uertit folia, et nichil fructus inuenit . Ante tempus comedendi, et ante tempus fructuum, accessit ad eam mane esuriens. Noui ego ficulneam matutinos a prima pueritia fructus ferentem, fructus primitiarum, fructus gratie uirginalis. Nec erat hec ficus plantata secus uiam, sed in horto, 135 et in horto concluso, in horto quem circumdat discipline maceria, et arcta custodie sepes. Fecunda plane ficus, et pulcherrima inter alias specie. Frequenter declinauit ad eam Dominus iehsu, illud forte dicens: Sub umbra eius quem desideraueram sedi, et fructus eius dulcis gutturi meo .

3. Sed utinam fructus quos protulit seruasset.  Utinam improba furis manus non depredata esset eam. Nunc autem optimos fructus tulit, et eos qui renasci non possunt. Alii succreuerunt in locum eorum, id est pro uirginali continentia, amara penitentia. Quam dulcius illo natiuo fructu, quam hoc subsecutiuo, et te et dilectum cibabas? ue misere tibi! quando ueniet dilectus tuus, que tibi mens, que facies, quis uultus erit? Quo te uertes pre pudore, que pudicitie fructus perdidisti? quo te uertes, cum accedet, cum uertet folia tua, et solitos fructus non inueniet, pudebit illum pre confusione tua. Becole uerba uoti uirginalis, consecrationis tue uerba recense. Sub his foliis attende, quia iam non est proprius fructus, fructus integritatis, fructus uirginitatis. Tales consecrati sunt, sed iam ablati  sunt. Non bene conueniunt consecratio et corruptio. Lesa uirginitas condonari solet, sed redonari non ualet. Gloriosa dicta sunt de te, ciuitas Dei, sed igno miniosa facta sunt in te. Cum confusione duplici et rubore de cetero in planctu agnosce partem tuam. Quis dabit capiti meo aquam, et oculis meis fontem lacrymarum, et plorabo lapsam non uilem de plebe, sed quasi primam in uirginali grege? Quis, inquam, dabit mihi fontem lacrymarum? Nam ipsa que lapsa est, lacrymis tota pereffluit, per ora irrigua lacrymarum riui defluunt Alta suspiria et anxii gemitus produnt quod contigua semper culpe confusio supprimit. uidi in misera facie deiectum uultum, fractas genas. Singultus sermones intercidebat: a lapsu continere noluit, a lacrymis continere non ualet.  Age quod agis, fructus dignos penitentie. Innouet te dolor, merore consumere, cum propheta dic: Nolite incumbere ut consolemini me, amare flebo . Flebo et ego tecum. Forte dilectus tuus et ipse collacrymabitur tibi, qui Lazarum fleuit . Forte plus ille flet. Plus dolet qui plus diligit. Miserationes eius multe sunt: ideo, inquit propheta. non sumus consumpti . Denique nec tu consumeris, quia consiliarius est tibi consolator, conuertens animam tuam. Quomodo  non permouebit ipsa, dissimiliter tamen, eius affectum, luctus tui miserabilis facies; dum ipse, qui retracto meroris tui seriem, dolore cordis tangor intrinsecus?  Si feceris dignos penitentie fructus, reuertetur iterum dilectus tuus in hortum suum. Nam penitentie poma libenter comedit. Beatius tamen, si primeue puritatis fructus intactos quis seruet. Bonum est in maturitate preuenire, et perseuerare in ea.

4. Ideo sponsa preuenit in maturitate, et dicit: ueniat dilectus meus in hortum suum, ut comedat fructum pomorum suorum. ueni in hortum meum, soror mea sponsa. uehemens amator est Dominus iehsu: ad unam inuitationis uocem aduolat libens in hortulum sponse. Quasi preuolat et preuenit in maturitate, ueni, inquiens. Accipiatur hoc uerbum imperatiui sensus, et apte coherebit quod dicit, ueni. Non est piger, non parcus retributor, sed incontinenti sponsam reinuitat: ueni in hortum meum, soror  mea sponsa. Messui myrrham meam cum aromatibus meis. Durus est affectus quem non permouent inuitationes et reinuitationes iste tam dulces. Quid hac uicissitudine gratius? quid mirabilius est hoc commercio? O admirabile commercium! Dilectus Dei Patris, gloria celi, Angelorum delicie, ad hortulos nostros inuitari se permittit, et ad suos reinuitare non pretermittit. Et qui noster est hortus, uerius dicitur ipsius. Non enim ait, ueniat dilectus meus in hortum meum; sed, in hortum suum. Iure quidem, in suum, quoniam ad ipso datum, et ipsi debitum, et certe deditum. ueniat dilectus. ueni, soror mea sponsa. Magna dulcedo, et apta distinctio. Illa desiderat, et ille imperat. Hec dicit, ueniat: hic dicit: ueni. Ego, inquit, sto ad ostium, et pulso:  si quis aperuerit mihi, introibo et cenabo cum illo, et ipse mecum . Non habes necesse, o bone Iesu, morari ad 136 ostium sponse: ipsa enim te uotis ultro interpellat. Redde uicem, reinuita illam. Sedisti ad mensam eius, uide quanta sint apposita tibi, sciens quia et tanta oportet te preparare. Tanta, inquam, et sufficit ei. Hoc autem dico: totam se impendit, tu te totum repende. Quomodo totum erit, si illa se totam dat, tu te dimidias? Exiguum tuum, plus est toto illius. Totum eius, portio est quedam gratie tue: ideo et suus tuus est, et tuus suus est hortus.

5. ueni in hortum meum. Ego, fratres, in horto sponsi copiosum illum, et delicatum, et gloriose consitum paradisum uirtutum Christi libenter accipio,  quas secundum geminam naturam uel ab eterno habuit, uel accepit in tempore. Ergo secundum hunc modum hortum sponse statum anime uel Ecclesie interpretare, et uirtutum affectuumque dotes, quibus ditatur a sponso. In isto considerantur bona corporis; in illo, capitis. Pulchra utrobique contemplationis cibatio. Sed quid illa ad istam? Quanto gloria Christi, uel anime, uel Ecclesie precellit uirtutes, tanto delectabilior in hunc hortum ingressus. Ad illum operatio plus spectat, ad istum, contemplatio sola. Sponsa, etsi letatur de illo, laborat cum illo, et in sudore uescitur pomis suis: in istum cum introducta fuerit, nichil reliquum est nisi delicie tantum. Suum tuetur, et istum intuetur. Nec intromittitur  in istum nisi de illo, hoc est, de actione ad usum speculationis. Aut si contemplationem in illum sponse hortum admittimus, similis est actioni. Utique de illis multis ordine commodo uenitur ad hanc myrrham. Non enim nisi in abundantia uirtutum ingredietur in hortum dilecti. Ingredieris, inquit Iob, in abundantia sepulcrum . Melius tamen hic sonat in hortum. In sepulcro innuitur quies et quedam a curis occultatio; in horto exprimitur intuitus et epulatio: in sepulcro feriamur; in horto fruimur. Sicut ergo in sepulcrum nonnisi in abundantia ingredimur, sicut scriptum est; multo minus in hortum. Ideo sponsam de horte in hortum inuitat: ueni in hortum meum, soror mea sponsa Ingredere, ingredere, sponsa, in contemplationem  uirtutum dilecti tui; ingredere in delectationes eius, memorare iustitie eius solius. Ibi Deus, Deus tuus docebit te in iucunditate, et deducet te mirabiliter dextera sua. Cibabit te pomis uite et intellectus. Myrrham et aromata messuit tibi.

6. Messui, inquit, myrrham meam cum aromatibus meis. Immortalitatem enim et incorruptibilitatem messuit post mortem. Myrrhe siquidem beneficio corpora mortuorum perdurant illesa. Myrrham, inquit, meam. Bene suam, quam et primus accepit, et solus impartit. Primitie enim Christus, deinde qui sunt Christi. Per illum resurrectio mortuorum, qui primus resurgens iam non moritur. Bona talis myrrha, et melior quam hec usitata, que carnem mortuam non sinit putrescere: nam ista rediuiuam  non sinit deficere. Erat et myrrha eius precellens et singularis illa castitas uirginalis, que nullum titillationis motum surgentem sensit, nec fomitem habuit; in quo nec motus est talis repressus, nec fomes remissus: preuentus est enim in unctionibus myrrhe, et myrrhe sue. Aliorum eatenus est efficax myrrha, et continentia pertingit, ut seruet a corruptione: hec a corruptibilitate carnem dominicam custodit intactam. Aliorum myrrha corruptionem carnalis incentiui subsequitur: hec incentiuum preuenit omne. Illorum excludit, et huius precludit. In Iesu nec causa, nec corruptio: in eius Matre etsi causa, non tamen corruptio: in aliis omnibus et causa et corruptio. Myrrha nostra motus exsurgentes carnalis concupiscentie reprimit: myrrha  Marie tales motus nesciuit: myrrha Iesu taliter mouendi nec causam, nec originem habuit. De plenitudine eius omnes accepimus, et myrrham de myrrha. Myrrha nostre castitatis, munere et imitatione ipsius est: ideo cum in nobis myrrham metit, suam metit. Utinam in me multam myrrham inueniat, quam metat. Myrrham cum aromatibus: id est abstinentiam mali cum affectibus boni; districtionem carnis, et deuotionem cordis; siue temperantiam a licitis, siue tolerantiam in iniuriis accipiamus. In myrrha bene utriusque uirtutum aromata sociantur. Hec est enim gratia si benefacientes flagellamur, si, ipsi nosmetipsos foris affligentes. 137 eo ipso suauiter intus afficimur. Multam de  martyris Laurentii, cuius festa nunc agimus, agro myrrham demessuit, aromata multa; confessionis myrrham, confessionis aromata. Ad ignem enim applicatus Christum confessus est; corpus suum tradidit, ita ut arderet; facultates dispersit pauperibus. Caro eius cremata est propter Christum, sed cor magis in Christo: ideo de craticula uocatur ad hortum. Et dum in craticula erat, ab horto non aberat. Nunc tantum in horto, non tamen totus in eo. Caro eius adhuc in corruptione tenetur, nondum refloruit: reflorebit autem cum fuerit corpus humilitatis nostre conforme corpori claritatis Iesu. Tunc metet immortalitatis myrrham, quam ipse premessuit, et aromata multimode glorie. Tunc uere inuitabit et dicet: ueni in hortum meum, soror  mea sponsa. Tunc gloriabitur plene cum aromatibus suis se myrrham messuisse. Tunc enim et passionis sue, et precum, que in aromatibus signantur, potietur effectu. Cum clamore siquidem ualido et lacrymis preces offerens, exauditus est pro sua reuerentia, factus omnibus optemperantibus sibi causa salutis eterne . uolo, inquit, ut ubi ego sum, illic sit et minister meus . Ubi, nisi in horto suo? Erit hoc in generalis resurrectionis completione: nichilominus tamen et modo fit per contemplationem.

7. Quasi enim in hortum eius ingredimur, cum affectuose condigneque et desideranter speculamur quales futuri sumus per ipsum, et qualis iam resurgens factus est ipse pro nobis, et in exemplum  nobis. Quid dico, Resurgens? et ante resurrectionem omnis conuersatio eius, horti pulcherrimi gratiam prefert; sed quod ante plantauit, postea messuit. In resurrectione, et maturitatis et messionis est tempus, quando unusquisque laborum suorum fructus percipiet. Quod ergo nos in hortum suum uocat, quod myrrham et aromata sua se messuisse subnectit; ad contemplandam resurrectionis gloriam hortatur, que futura est per ipsum in nobis, uel que iam in ipso precessit pro nobis. Nonne iucundus et uere delectabilis progressus introire in hortum Christi, introire in plantationes Domini quodam prospectu de uirtute in uirtutem eius? Prospectu, inquam; non audeo prouectum dicere. Nam ad uirtutum ipsius ueritatem et plenitudinem quis  sibi prouectum pollicetur? Iucundus digressus plane, et commodus quidem. Nusquam magis humane mentis fastus reprimitur humiliatione, nec fames contemplatione satiatur, nec fastidium excitatur emulatione. Comparatio humiliat; imitatio exercet; consideratio delectat. Prima premit; secunda prouocat; tertia pascit. Premit immensitas; prouocat honestas; pascit ueritas.

8. Denique paulo post ipse dilectus, ipse sponsus amicos et carissimos sibi inuitat, ut comedant et bibant, et inebrientur: quoque maior illis innascatur auiditas, de suo prius blanditur et proponit conuiuio: Comedi fauum cum melle meo. Tuum, Iesu bone, utrumque est, et illud mel quod das, et illud  quod es. Sed hoc in loco mel illud quod es ipse, nostre intelligentie se promptius offert. Cur non dicis fauum tuum, sicut mel tuum? Cur hac distinctione nunc uteris? Et fauus tuus est, sicut et mel tuum: quamuis manifeste istud exprimas, cum illud sileas. Tua est utraque natura; sed diuina tua, et quasi naturaliter tua, humana non est quasi naturaliter tua, sed magis assumpta, et dignatione tibi effecta est naturalis. Comedi fauum cum melle meo. Ante sacre conceptum uirginis quasi mel solum erat, et sine fauo, nondum incarnata Diuinitas. Postea mel in fauo, Deus in homine: nunc autem fauus in melle, homo Deitate uestitus. Et si cognouimus Christum secundum carnem, sed iam non cognouimus, ait Apostolus . Sicut  erat Deus reconditus in carne, sic nunc uice uersa ipsa caro est occultata in Deo: et si glorificata est caro illa, ut iam spiritualis sit, et infirmitatis nil habens, tamen est occulta quodammodo, dum magis eum, in eo quod ipse est Deus, attendimus et adoramus. Quodammodo carnis fauus deitatis in melle reconditur, dum admirationem nostram et fidem ad se traxit ex integro manifestate reuerentia maiestatis. Iam ergo post resurrectionis gloriam Christus comedit fauum cum melle suo, et sine carnalis infirmitatis iniuria in assumpte carnis substantia 138 delectatione diuina et sibi sola natiua perfruitur. Comedi fauum cum melle meo: bibi uinum meum cum lacte meo. Iam dieis tuum esse utrumque tam lac quam uinum. Tua sunt enim  utriusque iura nature, utriusque propria, non alterius uitia: et sicut bibit uinum nouum, ita et lac nouum. Cum lacte, inquit, meo; id est, cum lacte nouitatis tue, non infirmitatis nostre.

9. Curre, sponsa, propera ad tam dulce conuiuium, ubi uinum est sponsi, ubi lac, ubi fauus non inanis, non uacuus, sed melle plenus. Mel inuenisti, comede quod sufficit; nam tu ad totum non sufficis. Ipse autem iehsu non comedit ad mensuram, sed totum comedit, qui sufficit ad totum. Tibi dicitur, Ne sis scrutator maiestatis, ut non opprimaris a gloria : ipse scrutatur omnia etiam profunda Dei. Nemo nouit Patrem nisi Filius, et cui uoluerit Filius reuelare . Ipse totum  comedit, ipse cui uult, et quantum uult impartit: quasi participium tibi pollicetur huius cibi, se refectum gloriando. Si datum fuerit in escam tuam fel, et aceto in siti fueris potatus, memento quia talia passus est iehsu. Gustauit illa in cruce, non bibit , uelocem amaritudinis transitum signans. Bibit autem uinum cum lacte suo. Non turbatur amplius ad monumentum pro Lazaro, non tristatur usque ad mortem, non sub ipsa morte aceto et felle potatur. uetera transierunt, noua successerunt. Turbatio illa, tristitia, tedium, dispensatorie ad horam suscepta de homine ueteri, in lactis dulcedinem nouam demigrarunt. Bonum uinum, quo hausto obliuioni traduntur priores angustie,  et non ascendunt super cor; sed nouis, et puris, et lacteis in carne iam resuscitata potatur affectibus, quando nulla iam de reliquo iniuria, molestia nulla, aut in anima, aut in carne, sicut prius, uel assumitur, uel sustinetur; sed acetum cum felle mixtum, quod degustauit prelibans non bibens, in uini et lactis transiuit saporem. Hanc et tu, fidelis anima, que sponse dignitate perfungeris, hanc, inquam, et tu tibi commutationem futuram confide. Ideo hec in se completa predicat, ut tibi tu similia discas sperare: tecum enim conuiuari uult, tecum bibere: Non bibam, inquit, de hoc genimine uitis, donec bibam illud nouum in regno meo . Hoc tibi regnum significat, cum ad hortum te uocat, ad hortum deliciarum, ad paradisum uoluptatis,  ad fructus maturos, ad fructus iam perceptos a se, et a te percipiendos. Tunc bibes uinum cum lacte, ut obliuiscaris prioris angustie, et noue resurrectionis degustes dulcedinem, prestante Domino nostro, qui uiuit et regnat in secula seculorum. Amen.



SERMO XLI Messui myrrham meam cum aromatibus meis, etc 

1. Messui myrrham meam cum aromatibus meis, comedi fauum cum melle meo, bibi uinum meum cum lacte meo. ueni in hortum meum, soror mea sponsa. Putate, fratres, uocationem hanc ad seculi finem referri, quando, completis omnibus sacramentis Ecclesie, ipsa inuitatur ad regnum; quando mittet  Dominus messores angelos, eo quod regiones albe tunc erunt ad messem. O felicia tempora primitiue Ecclesie! Quam uber tunc erat ager illius, quam copiosos producebat fructus! quanta in martyribus erat fecunditas myrrhe, quot apes perfectioris et mystice doctrine fauos operantes! Putares inter ipsa initia fidei, cum uerbi semina mitterentur, messionis iam esse tempus, et quasi maturas ad falcem regiones albere. Quid moraris, Iesu bone? cur sponsam non inuitas in hortum? Nonne iam dicere potes: Quia messui myrrham meam cum aromatibus meis, comedi fauum cum melle meo, bibi uinum meum cum lacte meo? Ubi nunc martyres in myrrha, ubi doctores in fauo, ubi feruentes spiritu, qui signantur in uino, et simplices in malo quos  lactis dulcedo figurat? An non ager Ecclesie tue iam tanta gloria nudatus uidetur? Multiplicasti gentem, sed non magnificasti letitiam?  Multi credentium fructus, sed aromata pauca. Precessit autumnalis ubertas primis illis nascentis Ecclesie diebus: nunc hiemalis horror perurget. Precesserunt ubertatis anni, nunc sterilitatis incumbunt. 139 Post spicas florentes et letas, steriles et uredine confecte exsurgunt. Cur non dicis iam, bone Iesu: ueni in hortum meum, soror mea sponsa? Quid exspectas? cur moras nectis? An ut post hanc hiemem autumnus redeat? letabuntur adhuc coram te, sicut letantur in messe. Tunc benedices corone anni benignitatis tue, et campi tui ubertate replebuntur.  Pinguescent speciosa huius nostri, quod nunc uidetur, deserti ; et persecutionis feruor nouissime, maturitatis canam albedinem messibus nostris inducet. Multiplicabuntur in senecta non deficiente, non confecta, non sterili, sed in senecta uberi: et bene patientes erunt, ut annuntient. . Patientes, propter martyrium; annuntiantes, propter uerbum. In patientibus myrrham metes, in annuntiantibus comedes fauum. Tunc electos tuos compunctionis uino potabis, consolationis lacte immixto. Nisi enim abbreuiasset Dominus dies illos, salua esse non posset omnis caro.

2. Metit etiam nunc Dominus, etsi non quantam tunc myrrham, tamen multam myrrham afflictionis spontanee. Fauum comedit cum melle, et expressa  spiritualium dulcedine sensuum, continentibus figuris nos facit oblectari. uinum cum lacte bibit, quia sublimes sensus et excedentes contemplationes fidei et morum simplicitate temperat et indulcat. Zeli feruorem diligit, si tamen adsunt lactea quedam fomenta paruulorum. Cum fuerint expensa hec omnia, cum pertransierint tempora martyrum; cum doctores quasi quidam faui sapientiam continentes in mysterio absconditam, ministerium compleuerint suum, et, disputationibus hereticorum pressi, melleam doctrinam profuderint; cum numeros suos et dies compleuerint uel paruuli qui lacte fouentur, uel feruentes spiritu qui inebriati uino gratie obliuiscuntur que retro sunt: cum consummata hec omnia fuerint [non enim transibit unus apex aut  unum iota de lege donec omnia fiant ], tunc exsultabit omnis Ecclesia sanctorum a tam dulci auditu, ueni in hortum meum, soror mea sponsa. Messui myrrham meam cum aromatibus meis, comedi fauum cum melle meo, bibi uinum meum cum lacte meo. Messui, comedi, bibi: preteriti sunt temporis hec uerba, et consummationem completam significant, ac si dicat, Consummatum est. ueni in hortum meum, soror mea sponsa. Messui myrrham meam cum aromatibus meis. In hortum illum, ubi prope erumpens nulla urtica liliorum gratiam contristet, ubi uernantem rosam asperitas spinarum non uiolet, ubi arbor nulla est cuius sit interdictus accessus. ueni in hortum meum, soror mea sponsa. Messui myrrham meam cum aromatibus meis. Audite  quia non metit nisi quod suum est, nisi quod ipse preseminauit. uere seruus ille malus et piger, qui pigritie sue causam in dominum interpretatione maligna transfudit: Scio quia homo austerus es, tollens quod non posuisti, et metens ubi non seminasti . Bene piger, in quo dominus non inuenit quod meteret: et uere malus, qui diligentiam metentis domini in duritiam peruerso sensu conuertit, infructuose quod acceperat seruans, et iniuriose de bono domino sentiens. Non metit Dominus iehsu nisi quod seminauit, non metit nisi suum. Quod inimicus homo superseminat tritico suo, non metit illud, sed mittet Angelos qui colligant zizania, et faciant fasciculos ad comburendum,  qui colligant de regno eius omnia scandala . Ergo prius regnum suum purgat a scandalis, agrum suum a zizaniis, et hortum suum ab inutili germine, ut nonnisi suum metat et colligat.

3. Si modo ueniat iehsu, sonet uox angeli, terribiliter intonet nouissima tuba, producatur iudicium, ignis in conspectu eius exardescat, aduocetur celum desursum, et terra discernere populum suum , si iam hec omnia subito uos preoccupent; de meritis uestris quam teneretis sententiam? Ubi uestro essetis collocandi iudicio? inter sanctos  eius qui congregabuntur illic, an inter eos qui congregabuntur in congregatione unius fascis in lacum? inter zizania, an inter aromata? An forte etiam uestrum de uobis arbitrium hesitat? Quis gloriabitur in agro suo se nichil habere zizaniorum? Felix in quo parum quid est, et id ipsum non excultum, non fotum, sed furtiuum et latitans in quadam aromatum ubertate, et quod, 140 statim cum aduertit, auellit homo ab horto suo. ue mihi, Domine, ab imperfectione mea, si homo durus es, si exactor austerus, si tollens quod non posuisti, et metens quod non seminasti! ue mihi, si totum metis quod seminasti, sine remissione et pietatis respectu! nam non totum, quod in me seminasti, excreuit. Utinam myrrhe mee acceptum digneris habere  fasciculum, ut in medio uberum tuorum commoretur. Utinam aromatum meorum uapor exiguus ad modicum parens ad te ascendat. Nam quando tibi offeram integrum fauum mellis? quando tibi offeram meditationem assiduam in lege tua? quando puram et plenam intelligentiam spiritualium sacramentorum? quando sapientiam melleam, quam Paulus loquitur inter perfectos?  Nam sicut cellulis fauus mellis, ita purissimis figurarum sacramentis celestis sapientia continetur, ut mutua collatione et sacramenta ueritas figurata commendet, et non parum gratie trahat ipsa ueritas talibus quasi cellis expressa. Quando tibi in quodam cordis mei cratere, uini et lactis illam potero temperaturam miscere? Rara est mixtura hec, ut qui mente  excedit Deo, sobrius esse discat, ut alta sciens consentiat humilibus; paruulus fiat, qui puriori inebriatur intellectu.

4. Quantus fauus, quam ingens, quam uber ad celeste his diebus est translatus conuiuium, domnum Rieuallensem dico abbatem  , cuius nobis dum locum istum tractamus, nuntiatus est transitus. uidetur mihi in illo, dum sublatus est, hortus noster esse nudatus, et grandem agricole Deo resignasse fasciculum myrrhe. Nullus talis in aluearibus nostris relictus est fauus. Utrumque in illo cernere erat, et mellis fauum, et myrrhe fasciculum cum aromatibus bonis. Quis illo uel uita purior, uel doctrina prudentior? Quis magis illo uel egrotus in carne, uel alacer in spiritu? Sermo eius, quasi cereus,  melleam effundebat scientiam. Carne languidus, magis tamen intus in spiritu celestium amore languebat. Myrrhata carne, mente aromatica, crematione continua, indefessi amoris odoriferum incensum offerebat. Corpore desiccato et arido, anima eius sicut adipe et pinguedine replebatur: ideo labiis exsultationis laudabit Dominum semper os eius, fauus distillans labia ipsius. Nam totus conuersus in labia, modesto uultu, et totius corporis habitu tranquillo, serenos animi prodebat affectus. Sensu perspicuus erat, sermone non preceps. Modeste rogabat,  reddebat modestius, molestos sustinens, molestus nulli; acute intelligens, morose referens, equanimiter ferens. Memini frequenter illum, cum ceptum de assidentibus aliquis interrupisset sermonem importune, uerba suspendisse, donec alter totum effudisset spiritum suum: et cum importuni sermonis impetuosus defluxisset gurges, eadem qua sustinuerat tranquillitate, suspensum uerbum resumpsit, opportuno loquens, et opportune silens. uelox ad audiendum, ad loquendum tardus, sed non tardus ad iram . Quomodo ad iram dicendus est tardus, ad quam magis inuentus est, ut sic dicam, nullus?

5. Bene fauus, quia sinceris undique compositus et consitus cellis, in omni actu, sermone et gesta  interne putabatur dulcedinis mella sudare. Felix in quo iehsu integrum fauum, quem comedat, inuenit, crassum, non exsiccatum. uide naturam faui: quasi galeato capite est, propter formam uasculi cui innascitur. Deinde de superioribus pendet, et de superioribus prodit. Bona, secundum Paulum, galea spes salutis eterne . A spe siquidem supernorum, omnium actuum caput et totius intentio uite inchoare debet, et illi coherere, ad hanc tendere, et hac se contra omnia tentamenta tueri. Si uideris hominem, propter spem supernorum, in omni actu, etiam aduerso casu, repleri gaudio spiritus, qui super mel dulcis est; quid hunc nisi fauum credideris in cunctis cellulis melle redundantem? Quid? cum hominem cernis capacem sensu,  conuersatione compositum, actuum et uite equabili commensuratione coherentem sibi, talibus undique uasculis consertum, uacuis tamen, et spei que est reposita in celis, melleo exhaustis liquore; numquid aliud tibi quam faui arentis siccitatem depingit? Duplicatum 141 quidem incommodum, si simul fuerit et dissipatus dissolutione, et indeuotione quadam desiccatus. Aliud tamen est si seruat speciem, ut mentiatur uirtutem: aliud si integritatis formam, et infundende fauorem spe bona gratie refert, ut dono spiritualis dulcedinis receptacula apta non desint, et idonee cellule melli superno.

6. Noster autem hic fauus, de quo loquimur, integer erat, et interno liquore exuberans. Plenus erat cellularum, hac illacque distillabat dulcedinem, sermonis  diuini assiduus operator fauos componebat. Boni faui, quibus adhuc integris multorum quotidie indulcantur fauces. Molestam non sectabatur subtilitatem, que plus contentionis, quam instructionis ministrat materiam. Circa moralem operosus scientiam, cultissimis illam uerborum cellis committebat. Prudeus erat eloquii mystici, quod inter perfectos dispensabat. Lactea in salutem et consolationem paruulorum exuberabat doctrina, cui tamen letificantis et inebriantis sermonis uinum sepe latenter immiscuit. Ita est. Lac ipsius uini obtinebat uirtutem. Simplex eius institutio, et sermo lacteus animum auditoris in quemdam inebriantem alienate mentis excessum furtim arripere consueuit. Unde  qui potabatur, iure dicere poterat; Quia bibi uinum cum lacte. Imo in lacte nouerat ista temperate miscere, et in altero utrumque largiri. Facili ad edificandum utebatur materia, sed uehementiam inebriantis gratie sentires in uerbis. Facilis inerat ei intellectus, sed affectio uehemens.

7. Dolendum quidem quod tanti uiri subtracta est nobis copia, sed nichilominus gloriandum quod talem de hortulis nostris fasciculum myrrhe ad celestem illum hortum premisimus. Illic ornamentum est, qui nobis hic fuerat adiumentum. Et si uacuata uidentur aluearia nostra, et hortus nudatus; multos tamen reliquit manipulos, de quibus potens est Deus per uirtutum incrementa creare fasciculos. Quod et in tota operatur  Ecclesia, donec per successiones continuas, omnium graduum dispensatione completa, sponse sue iam perfecte et consummate dicat: ueni in hortum meum, soror mea sponsa. Messui myrrham meam cum aromatibus meis, comedi fauum cum melle meo, bibi uinum meum cum lacte meo. Comedite, amici, et bibite; et inebriamini, karissimi. Quod quidem etsi in generali illa Ecclesie introductione in Domini gaudium, que post resurrectionem fiet, perfectissime speratur; quotidie tamen angelicos ciues ad congratulationis conuiuium inuitari credimus, cum sancta quelibet anima  in paradisi amenitatem transfertur, in hortos semper uirentes, in locum tabernaculi admirabilis usque ad  domum Dei.

8. Hec recolite, fratres, hec recordamini, et effundite in uobis animas uestras. Ignita est hec recordatio: liquescere faciet animam tuam, et in dilectationes et desideria effundi, cum transibis in locum tabernaculi admirabilis. In uoce enim exsultationis et confessionis sonus epulantis . Dulcis ibi uterque sonus, et amici epulantis, et Domini inuitantis. Inuitantis est enim uox: Comedite, amici, et bibite; et inebriamini, karissimi. Amici, inquit, et karissimi. Blanditiarum hec sunt nomina: sed he blanditie adulationem non sapiunt; officii et dilectionis sunt plene. Et hec ipsa a Domino blandimenta prolata, inebriandi non carent effectu: efficacia sunt ad emulcendos eorum quibus fiunt  affectus. Habent tamen inter se distinctionem, et aliquid amplius gratie prefert karissimi, quam amici uocabulum. uos, inquit Apostolis Dominus, amici mei estis, si feceritis que precipio uobis. Iam non, inquit, dicam uos seruos, sed amicos, quia omnia quecumque audiui a Patre meo nota feci uobis . uidete et hic quamdam distantiam. Illic dicuntur amici, et hic, sed differenter. Ibi, quia faciunt; hic, quia sciunt: ibi, propter ministrationem; hic, propter mysterium: ibi comedunt, hic et bibunt. Utrimque amici, nondum tamen karissimi. Charissimis in potationem cedit ebrietas. Ipsa nominis forma superabundantiam quamdam latenter insinuat, et significat plenitudinem caritatis. Charissimus  est qui caritate pienissimus est. Charissimus est qui caritate infusus et imbutus 142 est, cuius medulle et ossa et omnia interiora caritatis liquore rigantur. Nec quia carissimus est mebriatur, etsi inde carissimus est quia inebriatur. Denique, quid aliud est inebriari, nisi caritatis perfectissime delectatione repleri? Aut forte sic distinguere uolumus, ut sint karissimi plenissime diligentes; inebriati, perfectissime delectati. Comedite, amici, et bibite; et inebriamini, karissimi. Amici sunt qui uel agunt uel audiunt; karissimi, qui adherent. Amici agunt pro eo, et audiunt ab eo; karissimi inebriantur eo. Amici sunt, quibus nota fecit que audiuit a Patre: karissimi, quibus plenam ipsius Patris infudit notitiam. Ibi multa docentur,  hic diligitur unum. In karissimis non est operum uel doctrine distensio, sed diffusio sola, et summa amoris. Amici sunt qui contemperantur diuine uoluntati: karissimi, qui inebriantur et imbuuntur amoris diuini uoluptate.

9. Comedite, amici. Iam non dicitur, Edent pauperes, et saturabuntur ; sed, Comedite, amici, et inebriamini. Quomodo pauperes, qui inebriantur ab ubertate domus Domini? quomodo paupertas ubi ubertas? Comedite, amici, et bibite; et inebriamini, karissimi. Amici uos et karissimi mihi: amici, propter dilectionem socialem; karissimi, propter sponsalem. Inebriamini, karissimi. Introduxi uos in cellam uinariam, ut ordinarem in uobis caritatem. Nec est caritas ordinata, nisi cum  mens uestra fuerit uehementia caritatis inebriata. Non est ordinata, nisi cum omnibus aliis fuerit affectibus superordinata. Bonus ordo, supereminentia amoris: supereminens amor carissimos efficit. Charissimi sunt, in quibus nichil est uel caritate uacuum, uel alii negotio uacans. Ordo plenus est, cum de caris in carissimorum gradum transitur. Ordo plenus est, cum caritatis cumulo nichil adiici potest. Comedite, amici, et bibite; et inebriamini, karissimi. Omnes ibi amici, et omnes karissimi. Omnes potantur, et omnes inebriantur. Non sic autem in hac conualle lacrymarum, non sic: sed multi amici, pauci karissimi; multi potantur, non inebriantur, omnes; et qui inebriantur, iterum temperantes fiunt.  Ad horam mente excedunt, et ad sobrietatem solitam denuo redeunt. Soporantur et excitantur; somnolenti fiunt, et post paululum iterum uigilant. Ideo sequitur: Ego dormio, et cor meum uigilat. He tamen uigilie non uidentur dormitioni succedere, sed ipsam comitari. Prestet nobis Dominus iehsu que super hec sunt dicenda uigilanter intelligere, et uobis audire, qui uiuit et regnat Deus per omnia secula seculorum. Amen.



SERMO XLII. Ego dormio, et cor meum uigilat. uox dilecti mei pusantis: Aperi mihi, soror mea, etc. quia caput meum, etc. 

1. Ego dormio, et cor meum uigilat. Post hesternum capitulum, qua rationis consequentia talis responsionis  sermo infertur? Tunc erat generalis inuitatio, hec est responsio quasi singularis. Ibi plures inuitantur, hic unus respondet. Ibi dicitur, Inebriamini, karissimi: hic que carissima est, quia sponsa est, dormire se refert. Ego dormio. Quid mirum si ad communem uitationem responsum redditur singulare? Multi karissimi, sed omnium est cor unum, et anima una. Una est, inquit, columba mea . Amor unit, et amor inebriat. uides quam iuste fit omnium unica responsio, quos in commune caritatis uehemens liquor infundit? uere uehemens uirtus amoris, inebrians et abalienans. uultis audire quomodo caritas abalienet animum quem inebriat? Ego, inquit, dormio: ac si dicat dilecto: Tu me ad ebrietatem uocas, et ego tota  huic muneri uaco. Ego dormio, et cor meum uigilat. Ab aliis dormio et quiesco negotiis: ideo cor meum liberius uigilat ad sectandam hanc ebrietatem, et uinum potandum. Ordo mirabilis. De ebrietate dormitio, et de dormitione uigilie. Ille dicit, Inebriamini; et illa dicit, Ego dormio. Bonus sopor mentis excessus, et alienatio ab affectibus carnis, et  a sensibus corporis. Tunc magis uiget et inuigilat amor spiritualis, cum consopitur penitus omnis passio et affectus animalis. Et dormitio et inebriatio, utraque alienationis 143 uicem prefert. Et quiddam in hoc ipso ad inuicem tenent commune, quod mentem tam hec quam illa sibi abripit, et penes se manere non sinit. Utraque statum pristinum ipsi anime, ut sic dicam, furatur, et nouos informat  affectus. Ego dormio, et cor meum uigilat. Dormiunt alii somnum suum, et delectatio eorum in propria uoluntate et uoluptate quiescit. A talibus ego dormio, et uigilat cor meum tibi. Ab increpatione tua, Domine, dormiunt alii , ego ab incrapulatione. Dura hec increpatio satis, quando dissimulando sue hominem permittis desidie, sicut est magna increpatio desertionis signum. Ab hac increpatione dormit, qui ex dissimulatione diuina somnolente securitati se tradens, dissimulantis patientiam non attendit parturire impenitentis repulsam. Patientis longanimitas, et interim non percutientis, in uerecundis mentibus uim habet; et eadem Domini tolerantia, que mentes honestas facit  sollicitas, duras ipsa reddit securas.

2. Ego, inquit, dormio, et cor meum uigilat. Dormio non increpata, sed incrapulata a uino, ad quod uocas carissimos tibi. Crapula ebrietatis tue mundo me tollit, et tibi tradit: soporat, et excitat: secularium obliuisci me facit, et tui non sinit. Ego dormio: dormi mecum, iuxta illud quod ipse in Salomone definis, Si dormierint duo simul, fouebuntur mutuo . Sic fiet ut ex dilecti presentia ob uehementiam amoris cor meum uigilet amplius. Cor meum uigilat, cum tuus amor in eo amplius uiget. Ego dormio, et cor meum uigilat. Dormio propter amici requiem, propter raptum inuigilo. In somno dulci quietis mee, sollicitudo uigilantis te uigilantius somniat. Dulcis somnus, et dulce somnium, nescire  alia, solum te scire: uacare tibi, et te uidere, sicut hic datur per somnium, ut sic dicam, et umbram et enigma. Bona crapula, copia uacationis et uisionis istius. uisio ista habet aliquid somnio simile, eo quod non humano arbitrio et industria fiat, non ex inuestigatione nostra, sed ex uisitatione orientis ex alto. Paulus quasi dormit, cum mundo moritur: quasi uigilat, cum uiuit Christo. Dormiat utinam, fratres, anima mea dormitatione ista, et fiant uigilie mee talium similes. Utinam iuges sint, non interpolentur. Nunc autem uersa uice ego uigilo, cor meum dormit; dormit spiritus, caro uigilat: et si caro dormit, non tamen statim spiritus uigilat. Indulgetur animo requies, nondum tamen ab illa gloriosa ebrietate sorbetur et rapitur. Dormit tentamentis,  nondum tamen excitatur illis inebriantibus blandimentis: et quamuis frequenter gustentur, rediuiua tamen nouitate animam, quam inebriant, excitant.

3. Iure uigiles dicti sunt qui nunquam uinum illud inebrians digerunt, qui semper madent eterne delectationis ubertate. Tales in Danielis libro uigiles legis . Bene uigiles, in quibus nichil est quod soporatione indigeat, sed totum inuigilat Deo. Bene uigiles, quorum non interpolantur uigilie. Nullus in eis animalis affectus sentitur quem deceat consopiri, ut expeditiores sint cordis uigilie. Sunt quedam uigilie sollicitudinum replete molestia, de quibus Petrus, Sobrii estote et uigilate, quia aduersarius uester diabolus tanquam leo rugiens circuit  querens quem deuoret : et Paulus inquit, uigilate et state in fide . Sed ille uigilie nichilominus sollicitudine non carent, quibus Ecclesie uexantur doctores, sicut euangelici illi pastores uigilantes et custodientes uigilias noctis super gregem suum . uigilie iste quadam torquentur molestia ob imminentis mali cautelam. uigilie sponse dormientis non continent mali cautionem, sed copiam boni. Exoccupate enim menti uehemens amor auiditatis inexplete uigilias indicit. uigilie quedam sunt uel desiderium optate presentie, uel delectatio indepte. uigilie bone, uigens et non somnolenta deuotio, siue in copia dilecti presentis, siue in concupiscentia absentis. Hec  nec uigilat, nec uiget, nisi inquieta, et quantum ad seculi uel studia uel desideria consopita mente. Ideo dicit: Ego dormio, et cor meum uigilat. Et in Iob legitur, quod in uisione nocturna, cum sopor irruit super homines, et dormiunt in lecto, tunc aperit Deus aures , tunc loquitur, tunc pulsat. Ideo hic sequitur:

4. uox dilecti pulsantis: Aperi mihi. Iure uigilat, nesciens 144 qua hora uenit dilectus eius. Quasi continue sunt uigilie sponse, et uox dilecti. Cor, inquit, meum uigilat: et statim adiecit, uox dilecti pulsantis: Aperi mihi. Cor meum uigilat, et dilectus meus non dormit. uox eius pulsat, et dicit: Aperi mihi. Cor meum uigilat, et ipse statim aduolat, et auditur uox eius: uox, inquit, dilecti. Hec mihi  uox nota est, hec mihi grata: ad alias obsurdesco uoces, ad hanc expergefacta sum; statim cum insonuit in auribus meis, exsultaui pre gaudio. Multe uoces obstrepere solent, et falsas insusurrare blanditias, sed non sicut uox dilecti. Magna, fratres, prudentia sponse, et discretione spiritus pollens, que sic distinguere nouit inter uersutias demonum, et blanditias ueras dilecti. uox, inquit, dilecti pulsantis. Que talis uox qualis Iesu? Numquid philosophorum? numquid hereticorum? Num Legis? num Prophetarum? ualida uox eius est, stultam fecit huius mundi sapientiam . Lex et Prophete neminem ad perfectum adduxerunt: uox Iesu consummationis summam complectitur, uox eius consummationis precepta continet, uox eius mouet  affectus. uox, inquit, pulsantis. Pulsat enim et penetrat efficax instar ancipitis gladii: leniter illabitur, et blande persuadet, quod nulla potuit alia doctrina obtinere. Non altus sermo, sed alta mysteria. Humilitatem conscientie, morum contemperantiam, obtemperantiam obedientie, carnis munditiam, contemptum mundi, concupiscentiam eternorum, diuinitatis notitiam, que unquam disputatio, que districtio tanta aut sermone tradidit, aut inspirando persuasit? Resurgendi gratiam, impassibilitatem resurgentium, eternitatem uite, maiestatis reuelationem hac docente sperare didicimus, et suspirare. Notus in Iudea Deus, in Isrel magnum nomen eius . Nunquid tantum? nunquid tam expressum? Nunquid tam impressum? nunquid  tam sparsum? In Isrel magnum nomen eius. sed non eatenus magnum uel euidenti doctrina, uel uehementi deuotione, uel numerosa populositate credentium. Olim loquens Deus patribus in Prophetis, nouissime diebus istis locutus est nobis in Filio . Ideo uox ualida, uox uirtutis, uox dilecti; sed Iudeorum conualescere nequiuit in auribus. Audiuit Gentilitas, et confessa est, et non negauit dicens: uox dilecti pulsantis. Utrumque agnosco esse dilecti, uocem et pulsum, uerbum et uirtutem. Utroque mihi gratus dilectus meus, utroque me demulcet et mouit, uoce et pulsu, et, ut sic dicam, cantico et psalmo. Bene pulsat et quasi tympanizat, qui uerbi et operis concordem mouet  symphoniam. Tympanum puta Iesum: aceede, tange, discute, pulsa mores, opera, uerba, uitam. Omnes in eo chorde extente et sonore sunt, tacte melodiam dulcem resultant. iehsu ipse pulsat se ipsum. Nemo, inquit, tollit animam meam, sed ego pono eam, et iterum sumo eam. Potestatem habeo ponendi eam, et potestatem habeo iterum sumendi eam . uide quid tibi sonet ista positio, sumptio, et utriusque potestas; quid ipsa sic pulsandi causa. Nonne et ipsa maxime ad cor nostrum pulsat et excitat, ut nos, uelut cithara quedam effecti, sic sonanti consonare nitamur?

5. uox dilecti pulsantis. Bene dilecti inquit, quasi ex dilectione sola et gratia loquentis et pulsantis. Aperi mihi, quia caput meum plenum est rore, et  cincinni mei gultis noctium. Refrigescit in Iudea caritas, iam transmigratio fit, iuxta Scripturam, ad Gentes . Illi missum est uerbum salutis, sed repulit illud, indignam se iudicans eterne uite. Exclusus sum ab ea, tu aperi mihi; quia caput meum plenum est rore, et cincinni mei guttis noctium. Caput Christi Deus. De Deo Patre gloriantur Iudei, eius se iactant habere notitiam, Filium reprobant et blasphemant, tu aperi mihi. Caput meum plenum est rore. Non tales desiderat, non sitit, sed magis fastidit: ideo plenum est. Plenum est rore, eo quod sensu leues sint, rationis carentes pondere, non habentes aliquod in assertione momentum: ratione leues, obstinatione graues, quasi ros et gutte inefficaces et pertinaces. Et cincinni mei  guttis noctium, que gelide sunt et tenebrose. Nam est quidam ros qui noctis non est. Ros tuus, ait Isaias Deo, ros lucis . Et cincinni mei sunt pleni guttis noctium. Figuris adheserunt, scientes litteraturam, nescientes sensum spiritualem. De unius 145 scientia Dei, de figurali legis obseruatione Iudei gloriantur, mysterium inficiantes Trinitatis, et prefigurationis ueritatem, de superfluis et emortuis signis se iactant. Molesti sunt mihi, discipulos meos premunt, qui sunt uelut quoddam capitis mei ornamentum et decus: ideo fugio, aperi mihi.

6. Quidam heretici Christi diuinitatem, ad quam ned fide uolunt nec ratione possunt attingere, conantur  exstinguere. Subtilia et consona litterarum testimonia, et que diuina nituntur auctoritate, quasi quosdam cincinnos capitis, non coherentibus disputationum suarum argutiis, et uelut quibusdam roris instar minutiis, inficiunt, corrumpunt, opprimunt. Hi quoque notitiam Dei presumentes et spiritualium subtilitatem sensuum, quasi in ipso Dei capite et capillis superbe locatis, rori conferuntur, et guttis noctium; ut intelligas eos minutos, gelidos, fluidos, et non coherentes sibi. Sed et si quem uideris sanam, quasi caput ipsum, tenere fidem, Sacramentis superficie tenus communicare, subtili uigere sensu; gelida tamen est propter malam conscientiam, et propter hypocrisim obscura, et propter uelocem transitum fluida. Gaudium enim hypocrite  instar puncti . Hunc talem iehsu foris esse iudicat; opprimentem, et quasi grauem sibi refugit. Huiusmodi non tam ambulant, quam uolitant in magnis et mirabilibus super se, superba elatione pendulo uagi in ere. Ambitiosa quidem negotiatione perambulant in tenebris. De religione lucrum uenantes, spiritualem se simulantes habere doctrinam, fluidum instar roris eloquium, incerta et occulta et quasi nocturna nosse mysteria, sapientie Dei sanctitatis tenere caput et culmen, et in ipso Christi herere uertice, eminendi magis quam intrandi studium gerunt.

7. Istos moleste ferens et fugitans iehsu, dicit: Aperi mihi, soror mea. Que intus es, que non uagaris foris, que non in sublimibus uolitas,  que non uis tam eminere foris, quam intus te tenere, aperi mihi. Aperi mihi, aperi mihi: que queris, nisi me? Tota es mea: tota mea, et multiplici iure mea. Quam multiplici? Audi quam multiplici: Soror mea, proxima mea, columba mea, immaculata mea. Soror mea, quia in assumpta carne cognata. Proxima mea, quia de latere, cum in cruce dormiret, de secundo Adam Eua noua est creata; ut non iam sint duo, sed una caro. Ibi est cognatio naturalis, hic coniunctio personalis. Ibi soror, hic sponsa. Columba mea, per spiritus gratiam: immaculata mea, per remissionem et disciplinam. In carne soror, in sacramentis sponsa, in spiritu simplex, immaculata in sanctitate: in his omnibus mea. Aperi mihi. Age quod agis, aperi  mihi. Tibi intus sum, sed aperi mihi in illis in quibus adhuc foris commoror, Aperi illis, inuita, introduc in locum tabernaculi admirabilis. Pulsa, ut aperiatur tibi ostium magnum et euidens, sicut Paulus dicit , ut pateat introitus persuasionibus tuis ad affectus eorum. Penetra ad illos, ut ad te post hec introducas. Exi ad illos, ut intrent ad te qui foris congelato frigescunt affectu. Exitus tui damna aliorum introductione redime. Quid dicis? Exui me tunica mea, quomodo induar illa? Quid dicis? Laui pedes meos, quomodo inquinabo illos? Exuisti te tunica tua, tunica carnalis cure, tunica certe molesta, et forte polluta. Tunica tua te exuisti: mea induere. Zelus domus mee comedit te: ideo iuxta Isaiam induere pallio zeli . Insta,  argue, predica, obsecra, opportune, importune . Non est pedes polluere, hac incedere uia. Si quis adhesit puluis, excutias illum de pedibus tuis. Non pollutos, sed pulchros commendat Isaias pedes, cum dicit: Quam pulchri super montes pedes annuntiantium pacem, annuntiantium bona!  Ne cuncteris; operum meorum exempla te moueant. Tangat manus, si pigritatis ad uerbum. Zelotes ego sum; tu quoque pro me zelare. Otia dulcia sepone, paululum meis implicare negotiis. Omnis militans Deo, istis, cum iubetur, se implicet oportet negotiis. Cum diues essem, pro omnibus pauper factus sum; equalis Deo, exinaniui me ipsum, ministrandi formam accipiens. Pro omnibus  mortuus sum, ut qui uiuunt, iam sibi non uiuant, sed mihi.

8. Attentis talibus in dilecto sponsa, et his mota exemplis ad emulandum, sic ait: Dilectus meus misit manum 146 suam per foramen, et ad tactum eius intremuit uenter meus. Per arctum paupertatis, persecutionis, et mortis foramen, operum suorum ad me intromisit exempla. Hec me tangunt, hec me mouent. Nam tremor uentris motus est mentis. Audi denique motionis effectum. Sequitur enim: Surrexit ut aperirem dilecto. Audite et intelligite qui prepropere satis et proterue nimis ad Ecclesie properatis honores. Sponsa enim, ad quam Cantici huius blandimenta cantantur, morose et cunctanter accedit, etiam postquam se sororem, proximam,  columbam, immaculatam audiuit uocari. Contemplare si hec in te sint: et si sint, uerere ne perdas; si non sunt, magis uerere ne non accipias. Attende post quot et inuitationes et commendationes sic dicit: Surrexi ut aperirem dilecto meo. Et tibi uanum sit surgere antequam uoceris, qui delectationis illius sancte panem manducas, et bibis uinum, de quo supra dicitur: Comedite, amici mei, et bibite; et inebriamini, karissimi. uanum, imo uerendum sit tibi, nisi cum inuitata sis, surgere, cum dormis somnum dulcem, donec tibi dicat dilectus: Aperi mihi. Non ambitionis, non auaritie, non inquietudinis, non elationis uox moueat animum, non demulceat blandimento fallaci. Iste tibi ignote sint uoces, non tibi iste opus bonum suadeant; sed tantum ad  dilecti tui uocem assurge, qui uiuit et regnat, etc.



SERMO XLIII. Aperi mihi, soror mea, etc. Caput meum pienum est rore. Exui me tunica, quomodo induar illa? etc. Manum suam misit per foramen, etc. .

1. Superiore sermone hunc locum ita discussimus, ut diceremus Iesum sponse sue implorasse solatia aduersus molestias eorum qui fidei nostre sinceritatem humane et perfide doctrine corruptela tentant inficere, et subtilium persuasionum immadidare rore nocturno, quem princeps tenebrarum, princeps eris huius, latenter et leniter instillat. Nam et alio Scripture loco queritur quod aque inundauerint super caput suum . Heri ergo inductus est a nobis Dominus iehsu molestias fugiens; hodie inducetur  gaudia ferens. Heri inductus est solatia implorans; hodie, secum solatia portans: heri, plenus iniuriis; hodie, gratiis. Illa interpretatio raras respicit, ista refertur ad plures. Non omnes ad predicationis opus uel idonee sunt, uel delegate. Non enim omnes corruptelas fidei repellere uel sufficiunt, uel huic muneri preficiuntur. Non possunt omnes esse matres et sponse: omnes possunt sorores et sponse. Non omnes possunt partus sustinere iniuriam: omnes debent amplexus gratiam. Fuerat secundum hesternam interpretationem roris illius nocturni liquor molestus; hodiernus iste sit gratus. Ibi loquitur iehsu querelas deponens, hic loquitur blanditias suggerens. Ibi fugit infestos, hic solum ad sponsam  festinat.

2. Aperi mihi, soror mea, proxima mea. Disciplinam hic attende custodie, ubi ianua passim non patet. Quis illuc intrabit ad arbitrium, ubi iehsu sine interpellatione non intrat; nec nisi cum fuerit audita et nota uox eius? O me felicem, si de mea dici anima queat: Porta hec clausa est, et per eam nec furtim nec fortuito indisciplinatus affectus immittitur! Soli principi patet, si ponam ori meo custodiam, ut soli principi pateat, cum assistit ad illud. Aperi mihi portam iustitie: et ingressus in eam conuiuabor tecum, comedam in ea, et bibam, et inebriabor; denique et ego inebriabo te guttis meis. Non accedo sterilis, sed madens suauiter illabente rore gratiarum. Aperi mihi. Intus iam tibi sum  nunc; sed aperi mihi, ut amplius intrem. Aperi mihi. Iam quasi nouus accedo, et recenti rorans affectu. Ut ros tibi fluet eloquium meum, cum deitatis mee tibi instillabo arcana. Caput meum rore abundat, et contemplatio diuine in me nature subtiles et fecundos parturit sensus. Quid circa humanitatis mysteria solum moraris? quid tamdiu solos ad pedes resides? Surge, ascende ad caput, illi aperi. Aperi mihi in hoc, quia caput meum plenum est rore. Humanitas gratiam comparat, diuinitas confert: humanitas fudit cruorem, diuinitas infundit amorem. Caput meum plenum est. Ipsum est 147 ros ipse. Illabitur anime, et eius medullas irrigat. Usque ad aliquid ingressus sum: aperi mihi, ut pertingam ad intima, ut diuinitatis mee  dulcis notitia influat, et inficiat totum quod est in interioribus tuis. Aperi mihi, ut diuinitatis mee subtilis ros cordis tui terram infundat, et inebriet eam. Et reuera sic est, fratres. Ubi in materia maior est gloria, ibi in meditatione maior est gratia. Quod plus habet excellentie, plus sibi exigit reuerentie, plus refundit et gratie. Quod quodam nature sue merito prerogat, perceptio eius oblectationis plus erogat. Plus omnibus placet, quod omnibus prestat. Singulari materie peculiaris debetur cernendi modus. Non est humani iuris: non est enim moris humani. Quiete et peruigili donatur menti, non tamen ad uotum, sed cum ipse uult et dicit: Aperi mihi. Quid est dicere, Aperi mihi, nisi quodam blandimento affectum illicere, mouere concupiscentiam,  ut mens ex parte tacta tante lucis corusco, ad pleniorem perceptionem se prestet purgatam? Sic lux quasi oculo dicit: Aperi mihi; que ex modica perceptione ad maius participium sui quamdam auiditatem pregenerat.

3. Aperi mihi, soror mea. Quid est, Iesu bone, quod rogas aperiri? Tu ipse habes clauem Dauid: aperis, et nemo claudit . Apparitio tua apertio est. Appare, et nemo tibi claudit. Cui ex minima parte maiestatis tue ceperit gloria scintillare, animum ad se subito conuertit et rapit. Non sinit sibi claudi, dum ipsa coruscat. Cor quod penetras, aperis tibi: apertum tenes, dum te non subtrahis. Et forte utraque necessaria est, et cognate sunt sibi apertio sponsi et apertio sponse. Apertio  sponsi apparitio eius est: apertio sponse, apparatus eius et coaptatio ad tam dulces usus. Caput meum plenum est rore, et cincinni mei guttis noctium. Caput plenum est, et eo madent qui adherent illi. Delectabilis est Deus in se, et delectabilis in sanctis suis, qui de ipso per gratiam oriuntur, et ordinatione sua quasi quidam distincti cincinni perseuerant in eo. Pulchra utraque contemplatio, uel gratiarum que procedunt de eo. Diuisiones enim gratiarum sunt , ac si quedam distinctio cincinnorum. Inuisibilia enim ipsius quamdam preferre distinctionem uidentur, ad nostre tamen capacitatis mensuram. Nam distinctis signis et sermonibus aliud et aliud significare conantibus, que in ipso  sunt unum, quasi plura et uaria innotescunt nobis. Quedam ad solam eius magnitudinem respiciunt: unum hoc cincinnum puta. Quedam ad solam potentiam: sic et hoc quasi unum intellige. Similiter que ad sapientiam, que ad bonitatem, que ad predestinationem, ad prouidentiam, ad gratiam, ad indulgentiam, consilium, cogitationes Dei generaliter que una significationis complectitur ratio, et quasi ad unam pertinent, pro uno cincinno interpretare: que ad aliam, pro alio crede. Inuisibilia ipsius, ait Apostolus, per ea que facta sunt, intellecta conspiciuntur; sempiterna quoque eius diuinitas . Illa plurali protulit, hanc singulari intellectu. Hanc ergo uelut caput accipe: illa uelut cincinnos. Nam diuinitas in se una et simplex est; secundum affectum  autem in subiectis, et effigiem particulariter impressam subiectis, uarie significationis recipit numerum. Ideo essentialia nomina mutuo de se dici possunt, non sic autem denominata. Essentia Dei scientia eius est, cum conuersionis ueritate, et substantie identitate: non tamen, cum uerum est Deum nosse aliquid, et sequenter uerum erit illum id esse. Sic et potentia cum uoluntate in Deo unum idemque essentialiter est: denominata uero ab his non se mutuo consequuntur. Denominationes enim iste cum aliquem circa creaturas effectum continent, cognatam ab illis multitudinem trahunt, et se nequeunt comitari. Mira identitas, et mira diuersitas: utraque inexplicabilis, utraque admirationis  est plena, deuotionis et reuerentie occultissimas et efficacissimas causas continens.

4. Accede, sponsa, ad hoc caput dilecti, ad cincinnos eius: stringe rorantes crines; multum inde dulcissimi liquoris elicies. Pleni sunt guttis noctis, guttis occultis, guttis non ignota dulcedine refrigerantibus. Erit quando gutte tales expresse frequentius integri fluminis efficient impetum. Bonus quidem, qui desiderium estuantis amoris refrigerat. Siue supradictis modis caput cincinnosque 148 intelligas, siue in capite illam deitatis nudam notitiam que est facie ad faciem, cincinnos autem illam que per speculum fit et in uelamento enigmatis, in utroque refrigerii uberem rorem reperies. Ideo forte capiti ros simpliciter assignatur, gutte  uero cum adiectione noctis cincinnis attribuuntur, quod hec uisio que per speculum fit et enigma, nocturne quiddam habet qualitatis, minus fulgens, et minus feruens. Aemulare, sancta anima, sponsum, caput et capilli deuotionis rore madescant: caput, intentionis; cincinni, cogitationis. Ad modum madentium capillorum stricte sint, extente sint, pingues sint, continentie extenuate disciplina, continuationis perseuerantia protente; exsultatione spiritus pingues, ne ad modicum tenebroso et gelido malitie et nequitie rore inficiantur, quem princeps eris huius leniter et latenter aspergit. Caue fallaces infectiones eius; sponsi tui illum celestem se mentitur habere rorem. Claude illi: et si dicat, Aperi mihi, soror mea; nullam tibi cum eo cognationem  esse responde. Que illi cognata est, immaculata non est. Praua cognatio, quam contagio sequitur. Christus quam sororem dicit, immaculatam subiungit. Ausculta quando dicere possis: uox dilecti pulsantis. Hostis primo aggressu timide agit: tentantis modo deprehendi timens, palpat, non pulsat. Dilectus tuus innotescere uolens, pulsat audenter: Aperi mihi, quia caput meum, inquit, plenum est rore, et cincinni mei guttis noctium. Ac si dicat: Aperi mihi, quia rore gratie refertus illabor. Aperi, aptam te prepara tante presentie.

5. Tunc illa: Exui me tunica, quomodo induar illa? Laui pedes meos, quomodo inquinabo eos? Tu dicis, Aperi mihi: ecce aperui, parata sum; sed domesticis turbari denuo curis refugio. Nolo quam  semel exui, reindui tunica. Quomodo induar ea? Quomodo? Nullo modo. Non acquiesco, non possum non egre reinduitionis uerbum audire. Laneam exui uestita subtilibus. Noui quam laboriose sint partes Marthe, quam onerosa operta sit tunica: quomodo circa frequens discurrendo ministerium, inquinatos oportet illam affectuum pedes habere, et operum gressus. Non possum de Maria in Martham degenerare. Optimam partem elegi, apertum et paratum efficere cor meum ad aduentum dilecti. Non uidetur in partibus Marthe passus molestias, qui semel absolutus ad illas iterum reuerti festinat. Nuda ab omni materia mundi, et sine impedimento uelaminis, libera et quasi reuelata facie gloriam contemplatura dilecti, surgam ut aperiam ei. uia hec uia  pulchra est: non potest per eam pes pollutus incedere, nec pollui in ea. Breuis uia: nam dilectus stat ad ostium uociferans et pulsans, quasi more impatiens. Pulsat ad ostium, explorat aditus, et ardentius diligens properantem preuenit me

6. Manum suam misit per foramen, et ad tactum eius uenter meus intremuit. Quid sibi uult hoc loco quod sponsa, que clauserat ostium cubilis [al. cubiculi] sui, non hoc quoque obturauit foramen, ne ad illam quid ingrederetur incaute; in ceteris cautius agens, cur hic locum negligentie reliquit? An forte hoc in se minus ipsa nouit foramen? quis enim in se omnia potest nosse foramina, omnes aditus, omnes aptitudines, nisi ille qui, sicut in Ezechiele  legitur, in lapide pretioso foramina preparauit?  Ipse foramina, ubi uult, parat; quia, ubi uult, ipse manum mittit per foramen, per aptum aditum, inspirationis occulte uirtutem. Per foramen, inquit, id est per aptum, per abditum, per arctum ingressum. Arctus enim ingressus satis, ubi manum tantum immittit iehsu, eius respectu per quem ostii apertionem sibi fieri petit. Non moueretur ille uenter sponse, non surgeret, non aperiret dilecto, nisi ipse prior inspirationis sue manum immisisset occultam. Occulta ratio uocationis prime, latens causa, et nondum latus ingressus. Dilatatur autem cum preoperanti sponso anima cooperatur, conatur, assurgit et aperit. Prima solius Dei manus agnoscitur; secunda, Dei simul et hominis.  Et cum magis Dei sit propter munus, soli tamen homini deputatur ad meritum. Arcta est etiam et quasi per foramen concepta cognitio Dei, ea que per operum eius contemplationem percipitur, et quasi tactus manus, non uisio uultus eius. Aduerte trinum contemplandi modum. 149 in capite, in cincinnis, in manu. In capite naturam, in cincinnis figuram, in manu facturam. De hoc ultima sic ait: Delectasti me, Domine, in factura tua, et in operibus manuum tuarum exsultabo . Possumus etiam sic illa uocare: essentiam, signa, opera. Diuine illius nature notitiam signa per quamdam in suo genere similitudinem depromunt, opera probant. Signa, ut sic dicam, exprimunt, et opera astruunt. Ultimus hic contemplationis modus simplicium est;  secundus, eruditorum; primus, purissimorum. uerumtamen, sicut iam diximus, immissio manus per foramen, immissionem illam latentem et occultam significat inspirationis, quam diuine uirtutis tactus operatur.

7. Hic etiam est aduertere tria quedam in sponsa. Que tria? Primo quod tremit, secundo quod surgit, tertio quod aperit. Primum fit quidem in ipsa, sed non ab ipsa: duo sequentia sic fiunt in ipsa, quod etiam ab ipsa. In primo preoccupatur, in secundo conatur, in tertio captat. Cum tremit, nil ipsa agit, sed magis patitur: cum surgit et aperit, proprie aliquid industrie adhibet. Tremit, cum motum occultum inspirationis sancte dulciter sentit: assurgit, cum consentit et sequitur quo illa  ducit: aperit, cum huic totam se operi mens indulget, et reddit capacem. uerumtamen quanto magis se huic usui aperit, tanto ex nimia affectione et uehementia citius deperit. Memor fui, inquit, Dei, et delectatus sum, et exercitatus sum, et defecit spiritus meus . Memoriam uentri, tremori delectationem, exercitationem surrectioni confer et apta. Nam quod dicit, defecit spiritus meus, ad illud spectat, quod hoc sequitur in loco: Pessulum ostii mei aperui dilecto, et ipse declinauit. Tunc declinat, cum tu deficis, ferre non ualens. Cum tu afficeris uehementius, tunc ipse citius auolat. Quanto affectuosius captas dilecti amplexus, et quasi aperto corde totum absorbere et deglutire conaris, tanto uelocius declinat labilis presentia dilecti tui.

 8. Sed iam redeamus ad seriem littere. Surrexi ut aperirem dilecto. Manus mee distillauerunt myrrham: digiti mei pleni myrrha probatissima. Quid est quod de apertione locutura premittit de manibus? An forte suggerere uoluit, quibus te manibus oporteat aperire dilecto tuo, quibus operum meritis contemplande ueritati aditum preparare? Bone quidem myrrhate manus, que carnis mortificationem operantur, que fluxum eius compescunt, stringunt lasciuiam, ut latius influat oblectatio uerbi. An non uelut quasdam myrrhe stillas censes opera hec regularis conuersationis, que uicissim sibi succedentia mentem ungunt, et carnem stringunt? uigilie, ieiunia, castigatus et parcus uictus asper pannus et  panis ater, plage uirgarum uoluntarie suscepte, in matutinis psalmodie uociferatio, et silens oratio, utraque in spiritu cordis uehementi, sed hec tanto uehementior, quanto corporalis spiritus minus est continens; quidni distillant nobis, dum uicissim succedunt sibi? Iure conferuntur myrrhe, quia carni amaritudinem uexationis inferunt, et deuotionis uelut unguento mitigant animum. Et ut discretionem adesse intelligas, et obsequium rationale: Digiti, inquit, mei pleni myrrha probatissima. Manus opera sunt; discretio, digiti. Myrrha tam actio carnis, quam unguentaria exhilaratio cordis. Hec myrrha probata est: nam est quedam myrrha que reproba est. Cum uideris quorumdam puerilium hominum digitos prohibita passim signa distillare, agilee  manum undique petulantis uel peruersi affectus indicia spargere; ut arbitror, indisciplinate conuersationis amaritudinem, quasi reprobam myrrham, istos fundere non negabis. An non quasi myrrha lasciuia talis, que et fratrum disciplinatos mores contristat, et sibi in posterum confusionis et penitentie est paritura mestitiam? Probatissima uero myrrha est, que in multis argumentis exercitii regularis est reperta laudabilis. Et regularis exercitatio et hostilis uexatio, utraque probabilis est, cum patientie uirtus, seruata integritate sua, amaritudine nimia non corrumpitur ac degenerat. Recole tempora quibus iuuencula adhuc Ecclesia ad aures pulsauit Gentilium, ut dilecto suo Christo ad corda ipsorum ostium aperiretur, pateret  aditus: quam innumeros desudauit agones, 150 quanta confecit martyria, quam continuis est uexata suppliciis! uere digiti eius pleni myrrha probatissima, eo quod omnimodarum passionum argumentis honestata est uirtus eius in laboribus suis.

9. Cum huiusmodi manibus satagite, fratres, aperire uerbo, speculationis dulcedini aditum preparare. Bonorum actuum meritis, mentis uestre recessus Christo uberius reserabitis. uidete si laboris et fatigationis uestre myrrha multis est experimentis reperta laudabilis, sicut aurum quod per ignem probatur. Digiti mei, inquit, pleni myrrha probatissima. Discretionis significatur subtilitas, et unctionis ubertas: et digitos enim dicit, et plenos.  Distillant, et pleni sunt: uicissitudinem habent, non euacuationem. Interpolantur ieiunia refectione, labores requie, uigilie somno. uicissitudo refectionem affert, non defectum. Digiti, inquit, mei pleni sunt myrrha probatissima. Contemplationis optas delicias, sponsi amplexibus ex otio perfrui, illum solum cordis tui continere secreto? noli ad aperiendum uacuis, noli aridis occurrere manibus. Actio contemplationem precurrit. Quanto magis myrrha continentie et afflictionis mortificaueris affectus animales, tanto uberiorem aditum dilecto paraueris. Denique sequitur: Pessulum ostii mei aperui dilecto. Non possumus in angustia terminandi sermonis huius ostium aperire capituli. In alium differamus tractatum, gratiam ab eo expetentes et exspectantes, qui  habet clauem Dauid, sine qua nemo aperit, iehsu Christus; qui uiuit et regnat per omnia secula seculorum. Amen.



SERMO XLIu. Pessulum ostii mei aperui dilecto; at ille declinauerat atque transierat. Anima mea liquefacta est ut locutus est .

1. Hodie uobis, fratres, de apertione ostii disserturi sumus. Nam hesternus sermo de operatione, que uelut quedam ad apertionem est uia, ultimum tractatus nostri digessit articulum. Bona plane operatio, que immortalitatis et incorruptionis spem et speciem semper prefert, que non seminat in carne, ne corruptionem inde metat. Utinam in ueritate ego dicere possim, quia myrrha in manibus meis semper!  Si quis, inquit iehsu, fecerit uoluntatem Patris mei, cognoscet de doctrina mea . Ecce qualiter pietatis actus aditum referat ueritatis. Boni certe actus, qui et quadam contemperantia et moderatione discreti sunt, et unctionis deuotione repleti. Iure manibus unguentariis aperitur Christo, qui de unctione nomen accepit. Et forsitan nisi per unctum ostium ingredi nescit. Ideo in templo de lignis oliuarum ostiola facta sunt, per que in Sancta sanctorum aditus pateret . Huiusmodi enim et ligni materia unguentarii est ministra liquoris. Ostiola dicta sunt, et oliuarum arctus introitus: sed in pinguedine gratie sine difficultate illaberis, ubi subtilis est intelligentia, et secretum mysterium. Non laboriosus patebit ingressus, si deuotionis et caritatis  oleo quasi ostio uolueris uti. Et puto quod conueniens est de templo testimonium prolatum: Templum enim Dei sanctum est, quos estis uos . Habe ergo in templo tuo ostia, per que summus Pontifex solus ingrediatur in intimum cordis tui recessum. Claude ostium, obde pessulum, nisi quando dilectus tuus pulsat ingredi uolens. Si ostium non est, passim patebit ingressus omni transeunti. Si ostium clausum est, sed pessulo non obseratum, facili cedet et patebit impulsui, clausuram non habens firmiorem. Habe utrumque ostium circumstantie, et pessulum constantie. Prospice circumstanter, resiste constanter. Obliuio et ignorantia non subripiat, improbitas non irrumpat. Et si ita mauis  distinguere, sollicitam premeditationem reputa ostium, orationem quasi pessulum. Tali firmatum repagulo, hostili non patebit impulsui ostium tuum. Confortauit, inquit Psalmista, seras portarum tuarum . Nonne in seris et portis uelut ostium et pessulum tibi uideris audire? Utrumque necessarium est, sed contra insidias inimici. Ubi uocem et pulsum audis dilecti, ubi manus eius subtilem, et per foramen sentis attactum, aufer pessulum, ostium aperi, cuncta cedant obstacula: si fieri potest, 151 medium parietem totum aufer, ut libere se tibi dilectus tuus infundat. Sollicitudo aduersus tentamenta demonum in securitatem uertatur de presentia sponsi: cautelam hostem repellendi in perfruendi dilecti copiam uerte. Ostium  aperuisse se nouit, qui dixit: Paratum cor meum, Deus, paratum cor meum .

2. Quomodo ostio eget iehsu, qui in Euangelio ait: Ego sum ostium? Miranda ratio. Ostium est, et pulsat ad ostium. Intrare uult per quem quisquis introierit saluabitur, et pascua inueniet . Magna est ostiorum distantia. Est enim ostium quoddam in argumentis nature, est ostium in Sacramentis Ecclesie, est ostium in experimentis gratie. In primo illo ostio naturalis rationis ductu innotescit nobis per opera operans sapientia, et ad aliquid ueritatis intromittitur: diuinitatis colligimus notitiam, non tamen personalem in deitate distantiam. In hoc ostio non distinguitur persona, nec confertur gratia. Ideo non debet esse assiduus, non nimius ad  hoc ostium pulsator. Per secundum, in eo quod salutaribus initiamur Sacramentis, ad Ecclesie unitatem intramus, ad communionem sanctorum. In hoc secundo ostio, sic quidam intus sunt, ut tamen quasi foris sint, donec ad tertium accedant: quod familiarem interpretamur accessum per caritatis affectum, in copiam quamdam et contemplationem dilecti. Ostium hoc tam secretum, tam intimum, non omnibus patet, sed soli sponse prebet accessum. In Ezechiele multas ostiorum distantias legis , quas modo longum esset prosequi. uerumtamen parum quid interesse reputo, tunc ad illum ingrediaris, an ad te ipse: nisi quod tunc uideris ingredi ad ipsum, cum tu quasi preuenis et prior  rogas; ipse uero ad te, cum ipse te preuenit, pulsat affectum, improuisus illabitur, et nil tale meditantem insperate dulcedinis mouet attactu.

3. Quando pulsat hoc modo ad ostium tuum, noli morari: surge, festina, ne forte declinet. Nam et in hoc loco sic habes: Pessulum ostii mei aperui dilecto; at ille declinauerat atque transierat. Cur abis, Iesu bone? cur declinas? cur defraudas dilectam a desiderio suo? Tu desiderium inducis, tu delectationem subducis. An forte hoc modo in maiorem auiditatem et ardentius desiderium concupiscentiam protrahis, dum copiam subtrahis? Ita est. Plane ita est. Iste amoris fallacie ipsum amorem magis inflammant, ad eius cumulum proficiunt dum sic decipiunt. Ille dominice resurrectionis apparitiones  quam breues erant, quam subite, quam succise! Quibusdam uix iam agnitus est, et statim elapsus est. Non se patitur ab aliquibus tangi. Aliis clausis illabitur ianuis, ostii apertione non indigens. Illud enim ostium maxime illi aperitur, quod aliis omnibus negotiis clauditur. Cum putatur teneri, quasi furatur presentiam gratam: furtim accedens, et furtim recedens. Gaudium enim contemplationis instar est puncti. uelociter recedit, et excellenter transcendit omnem humane capacitatis uirtutem. Quo ipsa uadit, non possumus equis eam in hac carne passibus sequi. Dixi, inquit Salomon, Sapiens efficiar: et ipsa longius recessit a me, multo magis quam antea erat . Perceptio eius melius  quam priuatio docet  , quam sit transcendens eius maiestas. Eo ipso quo uehementior est, uelocius transit: Ipse, inquit, declinauerat atque transierat. Ideone, Iesu bone, declinasti ad sponsam, ut tam cito declinares ab ea? Ipse, inquit, declinauerat atque transierat. Quid est, transierat? Transierat me, transierat uires meas, pertransiit me. Ideo quasi ferre et subsistere non ualentem transiit me. Gladius est uerbum Dei , gladius est iehsu, animam sine mora et difficultate pertransit: non subsistens, dum eius uehementiam liquefacta mens sustinere non ualet. Flammeus hic gladius est. Ideo sicut cera fluit a facie ignis, sic anima succensa a facie eius. Anima, inquit, mea liquefacta est, ut dilectus locutus est. uidetis qualiter ad ignitum eloquium  liquefecit animam.

4. Pessulum ostii mei aperui dilecto meo; at ipse declinauerat atque transierat. Ita in manifestatione Dominice resurrectionis, que facta est duobus illis euntibus in Emmaus, ut aperti sunt oculi eorum ad cognoscendum Iesum, sub ipsa apertionis hora euanuit ab oculis eorum, et quasi pertransiit cor illorum, ut ipsi fatentur. Nonne cor nostrum ardens erat in nobis, dum loqueretur? etc.  Ardens 152 erat in ipsis in collocutione, sed in apparitione liquefactum est in illa uisione uehementi, soliditatem et constantiam non obtinens. Quid enim est Iesum euanuisse, nisi illos in gloria apparitionis subsistere non ualuisse? Declinat in dilectam ut flumen pacis, sed ut glorie torrens pertransit,  sicut torrens igneus liquescere faciens animam, quam inundat, quam reficit, quam transit. Quam dulcis hora, quando anima huic igneo torrenti liquefacta miscetur! quam subtilis est in illo momento, quam extenuata, quam mobilis! Nihil tunc teporis habet, nichil duritie reliquum, nichil rigoris: tantummodo calens et liquens. Cognata sunt sibi inuicem liquidum et calidum. In his duobus contemplationis usus consistit. Quod liquidum est, calorem promptius concipit: et conceptus calor uice uersa quod liquidum reperit, liquidius reddit. Quod dico calidum et liquidum hoc est, ac si aliis dicatur nominibus, succensum et sincerum. Calidum est, eo quod amat: sincerum et liquidum, quia quamdam  amati in se speciem representat. Calidum, quia ardet: liquidum, quia uidet. Calidum, quia inflammatur: liquidum quia dilecti imagine informatur. Quod liquidum est, nil habet impurum, nil pigrum; facile cernens, et facile sequens. Sed tanta gratia liquidi non est cum calor non est. Bene liquidum, quod et ex puritate dilecti claritatem percipit, et quasi percitum et promptum extra se effusum post dilectum festinat, qui iam pertransierat. Ipse, inquit, iam pertransiit a me, qui totam pertransiit me. uelox transitus; sed uiolentie non parum habens in tactu, liquefactam post se reliquit animam meam, effusam uberius, et conantem transire usque ad dilecti  transitum, nichil presumens in eius presentia. In uoce exsultationis liquefacta sum statim ut locutus est ipse. Anima mea liquefacta est, inquit. Quid est, liquefacta est? Id est, crescens facta est, currens, clarescens. Crescens super se, currens ad ipsum, ex ipso clarescens. uirtute crescens, currens uotis, ueritate clarescens: hoc est, lata, labilis, lucens.

5. Ex hac forte liquefactione prestitum illi est quod manus sue myrrham distillant, mens liquefacta est. Cur tertium preterimus, quod canticum illud apponit? Habet enim sic connexum ex ordine: uenter tremit, distillant manus, anima liquefacta est. Potest istic etiam, leuiter hanc lectionem transcurrens, ordinatum quoddam augmentum aduertere:  non tamen facile est et planum gradate distinctionis rationem assignare. In omnibus quidam modus signatur, sed maior in secundo quam in primo: et maior in tertio quam in secundo. Plus est enim distillare quam tremere; sicut liquescere quam distillare. Totum prestat presentia sponsi sponse sue, quod eius uenter tremit, distillant manus, anima liquefacta est. Totum est ex tactu manus eius et uocis auditu, totum est ex tactu, et, ut sic dicam, ex pertransitu eius. Quia tangit, tremit: distillat, quia perstringit et pertransit illam in spiritu uehementi, cuius uocem audis, sed nescis unde ueniat aut quo uadat. Ideo liquefacta est anima eius, ut locutus est ipse. uox subtilior manu est, uehementius mouet, et uelocius transit. Sermo Iesu subtilioris et  sublimioris doctrine plus continet, quam aliqua operum prodere queant exempla. Omne transit exemplum de maiestate Deitatis sermo, quem inter discipulos fudit: omnem experientiam pollicitatio glorie future, que reuelabitur in nobis. Huic intelligentie et perceptioni si aperis ostium ut comprehendas, statim declinat et pertransit: ideo et tu transi in affectum liquefacti cordis. Ad hanc uocem dilecti dic: Mirabilis facta est scientia tua ex me; confortata est, et non potero ad eam . Et anima mea liquefacta est, deficiens a comprehensione, et non sufficiens ex uehementi et uiolenta dulcedine persistere et morari in admiratione. Propter hec et huiusmodi, inquit: Anima mea liquefacta  est, ut dilectus locutus est.

6. Quid putatis, ut aliquid preter seriem et quasi ex abundanti ad cohortationem presumam; quid, inquam, putatis, quod non hic sermo quorumdam suggillat duritiam, quorum uiscera gelido austeritatis nimie rigescunt affectu, quorum uiscera nullum misericordie distillant liquorem, nec exiguo tremunt et mouentur affectu 153 erga penitentes; misericordis manus tactum non sentiunt, piissimi Iesu non igniuntur alloquio, pulsantem in penitente Iesum foris non audiunt? uereor ne declinet ab eis et pertranseat, ne non inueniant cum quesierint, et cum clamauerint non exaudiat eos. Cur durantur  uiscera tua ad filios, quasi non sint tui? Poteras forsitan tuos inclementi oculo respicere, et resupino fastu preterire, si tamen tui tantum essent, et non Domini tui. Quam durus fores, si de tuo largiri deberes, qui Domini substantiam tam auaro et imminuto etiam filiis affectu dispartiris? Dispersit, inquit, dedit pauperibus . Sed tu forsitan pauperes nescis. Quid, si dicat tibi Deus: Imperfectum meum non uiderunt oculi tui? In libro tuo nonnisi perfecti sunt scripti , de perficiendis nulla te cura tenere consueuit. Malus medicus, qui non est opus egrotis, sed bene habentes fortasse exulcerans. Si non uis errantem querere, saltem occurre reuertenti. Aperi ianuam misericordie, et si non penitentem propter Christum, suscipe uel Christum  in penitente. Liquescat anima tua misericordie rore, et ad clamantis et pulsantis Iesu succendatur eloquium. uox penitentis, uox pauperis, uox est Iesu. Ideo cum audis hanc uocem, clementi affectu liquescat anima tua, ut et tu cum sponsa dicere queas: Anima mea liquefacta est, ut dilectus locutus est. Ausculta et recole quid locutus Marie Magdalene, quid mulieri in adulterio deprehense, quid Samaritane, Chananee, Zaccheo, Petro, Centurioni. Ad tot pietatis sermones et clementie cuius non mollescat affectus, uiscera liquescant? Ad tam uehementes flatus austrinos, etiam de durissimo pectore quantumlibet annosa poterat glacies solui. Sentio me affluentis olei liquore perfundi,  et simili affectu liquescere, quoties misericordie tue opera, uerba, precepta recenseo. Ignitum eloquium tuum hoc uehementer, et seruus tuus diligit illud . Diligit, quia indiget: ideo amat anima mea, et pre gaudio liquescit ubi tu loqueris.

7. Istam liquefactionem oportet ut sentiat omnis sanctus. Nam illa superius disputata liquefactio nonnisi perfectorum est, et eorum non semper, sed in tempore opportuno. Et ne infructuoso subducam silentio quod mihi suggeritur, breuiter uobis absoluam quod adhuc de hac liquefactione intellectu concepi. Non cernitis quod liquefit, qualiter de quodam rigore et immobilitate moueri incipit, se ipsum egredi et deserere nititur, de tumore et mole pristina defluit et descendit, et euanescit, se ipsum ducentem  et ad humiliora loca facile sequitur; uel eadem per se ipsum sectatur, precurrens frequenter ducentis conatum. Magna in liquefactis ad sequendum mobilitas, et prompta uoluntas. Intelligitis iam, ut arbitror, in liquefactis ad obediendum aptitudinem grandem, humilis anime affectum tractabilem. Hanc humilitatem non metus infligit, sed calor amoris informat. Metus mentem uiolenter infringit, amor emollit, et teneram ac liquidam reddens effingit ad libitum. Humilitas de caritate profluens, nil molestie patitur, ultro ad imum tendit, quiescens cum apprehenderit inferiora. Habetis iam in liquefactio: ne, humilitatis illius generose, habetis et obedientie expressam sub breuitate naturam. uultis et testimonia? Dominus aperuit mihi curem, ut audiam  eum quasi magistrum. Audistis loquentem Dominum: audite liquefactum affectum discipuli. Ego, inquit, non contradico, retrorsum non abii. Auditis quomodo sequitur, audite iam ad quam infima. Corpus meum dedi percutientibus, et genas meas uellentibus: faciem meam non auerti ab increpantibus et conspuentibus in me . An non iste quasi ad aspera et abiecta descendit, non rigide resistens, sed liquefactus, effectusque tractabilis ad auditum calentis eloquii? Ergo qui huiusmodi humilitatis et obedientie liquescit affectu, non frigida tumentique mole immobilis et rigescens, pro suo iure, huius sibi uerbi usum gloriose presumit: Anima mea liquefacta est, ut dilectus locutus est. O mira uis uerbi, et ignita uehementer! Inflammat cor, commutat  renes, in nichilum in conspectu suo respectu Dei sui animam redigit; a se ipso liquescere et deficere facit, ut iam anima non sit secum, sed sicut sequentia continent huius uersiculi: Ego semper tecum . Ideo non in se, non secum, sed cum Deo suo est; 154 semper obsequens, et quantum datur, sequens, sed non assequens semper pro uoto, nec illo excellenti modo qui sponse cum sponso competit. Nam et hic sequitur: Quesiui, et non inueni illum: uocaui, et non respondit mihi. Sed capitulum hoc alterius temporis eget tractatu, ex otio discuti uolens. Sufficient ista non pro magnificentia sui, sed pro nostris disputata uiribus, qualiter anima sponse liquescit ad loquelam dilecti sui Iesu  Christi, qui uiuit et regnat per secula seculorum. Amen.



SERMO XLu. Quesiui, et non inueni illum: uocaui, et non respondit mihi. Inuenerunt me custodes ciuitatis, percusserunt et uulnerauerunt me, tulerunt pallium meum, etc. 

1. Cum tibi fuerit dilectus tuus elapsus, non tibi redit ad libitum: uexatio hec dat intellectum amori, et augmenta affectuum. Nunc uisitat, nunc euanescente uisitatione uexat amicam. uanietas hec amantis cor et desiderium rapit, et reparat ad usum. Ut dilectus locutus est, liquescit anima tua. Anima tua liquefacta deficit, ferre non ualens; et dilectus tuus declinat. Defectio tua, fuga ipsius est.  Presente et loquente dilecto liquescis, deficis exspiras: absente eo respirare permitteris. Absens uires reparat, quas presens exhaurit. Delectationum uehementiam interualla temperant, cuius continuationem ferre non potes. Quid continuationem dico? nonne ipsa te inchoatio reddit exhaustam? Statim enim ut loquitur dilectus, liquescit anima tua. Denique et in sequentibus dicit: Oculi tui auolare me fecerunt . Quomodo dilectum auolare fecerunt, nisi dum nimio affectu in eum defecerunt? Modum nescis: ideo dilectus tuus moderatur, et presentie sue mensuram tibi distribuit in tempore. Ideo queris, et non inuenis; uocas, et non respondet. Attend te, fratres, uehementiam et uim amoris. Nec abesse dilectum sustinet, nec sufficit presenti.  Ibi uota anhela laborant, hic exhausta deliquium patiuntur. O felix amor, qui continua quadam uicissitudine aut liquescit in ipso, aut querens anhelat ad ipsum! Quesiui, et non inueni illum, inquit: uocaui, et non respondit mihi. Alibi scriptum est hoc, hoc modo: Querent me mali, et non inuenient: uocabunt, et non exaudiam . Quidnam est hoc quod hoc ipsum tam commune est bonis et malis? Cur indifferenter utrisque te, Iesu bone, subducis? uerum quidem non indifferenter, sed multum differenter. De malis dicitur: Querent, et non inuenient. Sponsa uero non se inuenturam diffidit, sed non inuenisse causatur. Quesiui, et non inueni illum: uocaui, et non respondit mihi.

2. O quoties quesiui Dominum Iesum meditando,  inuocaui orendo: sed nec meditatio effecta est dulcis, nec pinguis oratio! Ideo non inueni illum, nec respondit mihi. Nec inueni illum ipsum, nec sua; sed supra modum dulcia sunt que respondit mihi. At utinam mihi frequenter respondeat cum uel lego, uel oro! Ita, Iesu bone, responde mihi quantas habeo iniquitates et peccata, scelera mea et delicta mea ostende mihi. Absconde paulisper faciem tuam , ut mea mihi feditas salubriter innotescat uel in meditatione mea, uel in lectione sacrarum Scripturarum. Tunc enim me inueniunt custodes ciuitatis, doctores sancti, cum meos in eorum scriptis mores inuenio. Tunc me inueniunt, cum meos mores et uitia depingunt; percutiunt,  cum discutiunt; uulnerant, cum increpant. Sacti scriptores, ac si quidam custodes ciuitatis sancte Ierusalem, que est Ecclesia, uarios animorum inuestigant affectus, et inueniunt singulorum passiones, bonos mores, et morbum quo quisque laborat: nullius uel cogitatio non inuenitur ab illis. Quoties illa lego, quasi inuentum me et deprehensum puto. Illa me exhortationum iaculis feriunt, illa uulnerant, dum quod integrum arbitrabar, saucium esse conuincunt. Illa simulationis tollunt uelamen, ignorantie uel obliuio is inuolucrum, false pallium glorie. Illa ac si pallio quodam, sic dissimulationis spoliant operimento, et elationis ornamento. Illa me quodam presumpte fallaciter glorie pallio spoliant, dum  conscientie denudant infirma. Utiliter ergo a custodibus in hunc modum inuenior, quamuis 155 dilectum ad uotum inuenire non queam. Denique iam minus in me in quo glorier, minus in quo qui scam inueniens, amoris in dilectum facilus inardesco.

3. Filie Ierusalem, nuntiate dilecto quia amore langueo. Per me non audeo accedere, non hanc familiaritatem mihi presumo, non sui copiam mihi adhuc iehsu indulget: ideo, filie Ierusalem, ad uos accedo, uos ambio, uobis causam commendo, committo negotium, nuntiate dilecto. Quasi ignorat, dum dissimulat. Custodes spolient, filie nuntient, doctores exhortentur, exorent filie. Filie Ierusalem, nuntiate dilecto quia amore langueo. Nuntiate, ingerite: frequens suggestio dilectum inflectet. Iam exuta sum,  iam spoliata sum me ipsa, iam idonea dilecto uestiri. Spoliata et exoccupata mens languet amore, Nuntiate dilecto quia amore langueo. Fratres, si uos increpatorius doctoris se mo tangere specialiter uidetur, uestros expresse ferire mores, mentis uestre nudare uulnera, uel occultate, uel excecate conscientie tollere pallium; ad incentiuum amoris, non ad odii illud inuertite fomitem. Cur priuatam trahis ad iniuriam, quod in commune profertur ad omnes? Forsitan ad te quod dicitur respicit, te tamen nominatim non exprimit. Amoris languorem generalis tibi ministret correctio, non murmuris passionem. Et si nondum dulcis illius amoris desiderio langues, bonum est si interim langues pudore delicti; si langues penitentia, si timore iudicii configuntur  carnes tue. Conuertere in erumna, tua dum configitur spina: delictum confitere, et operimenti pallium, quo iniustitias dissimulanter abscondis, sine ut tibi tollat; noli pertinacius, noli strictius hypocrisis te pallio operire, inuoluere tegumento. Non conuertetur ad te iehsu, nisi simulationis et fallacie a te fuerit ablatum uelamen, quod tibi confusio quedam et displicendi metus pretexuit. Operuit confusio faciem conscientie tue: aufer uelamen confusionis, confessionis induere. Nam et Dominus confessionem induit, confessionem non suam, sed tuam. Hoc se ornatum pallio reputat, hoc a te mutuatur: hoc illi pallium trade, quod affectuose tollit quasi pignus amoris, et reconciliationis signum. Tunc incipies amore languere, cum prius penitentie  fueris affectibus languida. Tunc te incipient filie Ierusalem commendare dilecto: tunc celestes spiritus et anime spirituales congratulantes languorem nuntiabunt amoris.

4. Sed nos ex abundanti super penitentie statu uersamus hunc locum, cuius tota facies perfectiora quedam uidetur spirare, et eius consona gratie, que sponse meretur conditione censeri. Quesiui, inquit, et non inueni illum; uocaui, et non respondit mihi: inuenerunt me custodes ciuitatis. Meditando querit, uocat orando: audiendo doctores inuenitur, percutitur, uulneratur, exuitur. Et ne quid desit ad cumulum, filiarum Ierusalem, fidelium scilicet animarum, commendatione adiuuatur. Quatuor hic  quedam aduerte, uel in illa, uel circa illam: inuestigationes, uota, precepta, et preces. Inuestigationes meditationis, desiderii uota, precepta doctorum, et sanctorum [al. sociorum] orationes. Annon doctorum precepta et exhortationes frequenter commode sentiuntur ab his quos et anxia inuestigatio, et sincera oratio poterat lassare? Nonne pigra uota, uerborum sepius stimulis excitantur? Denique que feruida sunt, his fomitibus efficiuntur feruentiora. Inuenerunt me custodes ciuitatis. Boni et prudentes magistri uago quodam et quasi uenatico genere dicendi utuntur, et uarios ad mentium status uertunt sermonem, si forte inueniant quem tangant, quem stimulent, quem permoueant, si quis audientium glorietur, et dicat: Inuenerunt me custodes ciuitatis,  percusserunt me, et uulnerauerunt me. Quo quis perfectior est, uulneratur facilius, et tener affectus uerborum citius sentit aculeos. O felicem animum, ad quem tam sublimia exhortationis iacula ueniunt, quem inueniunt suis aptum uulneribus; quando non abeunt retrorsum, auditorum uel duritia, uel stoliditate repulsa! Non sunt passim huiusmodi iacula fundenda, nec in omni multitudine, sed tantum ubi idonee mentes creduntur inueniri, quas tam excellens doctrina non effugiat. Quasi fulgura sunt hec: summa feriunt, submissa effugiunt; summa inueniunt, summa feriunt.

156 5. Ideo dicit: Inuenerunt me custodes ciuitatis, percusserunt me, uulnerauerunt me, tulerunt pallium meum. Tulerunt pallium quo inuolutus erat  penaliter Adam, prioris simplicitatis splendore nudatus: tulerunt imaginationum operimenta, quibus impediebatur intrinsecus; pallium figurarum uelamen tulerunt, ueritatem intulerunt. Reuelata, nudata, simplex ueritas gignit feruorem amoris. Ideo, filie Ierusalem, nuntiate dilecto quia amore langueo. Quandiu non placet, non rapit affectum, non succendit perspecta ueritas: quantumlibet sincere se frui quis putet aspectu intelligentie, uelamen patitur, operimentum lippitudinis, obductionis pallium. Cum autem ablatum hoc uelamen fuerit, tunc rutilat ueritas, tunc scintillat, et succendit amorem; tunc alios ad congratulandum, qui hoc patitur, poterit inuitare, dicens: Nuntiate dilecto quia amore langueo. uidete Iudeam, quandiu sub legis operimento  latebat ueritas, quandiu cecitatis ipsa tolerabat uelamen: metu torpebat, affectu rigido nil poterat dulce sentire, nec uulnerari iaculo caritatis. Cum autem conuersa ad Dominum uelamen deposuit, cum ablatum hoc illi pallium erat, tunc cepit gloriose huius confessionis uerbum usurpare: Filie Ierusalem, nuntiate dilecto quia amore langueo. Tunc gloriata de noue et insolite dulcedinis gustu, filias Ierusalem ad gratias agendum inuitat, et suo gentis consortes exemplo sollicitat. Audi denique quid tali sollicitatione prouocate respondeant: Qualis est dilectus tuus? et queremus eum tecum. uides quomodo participes fidei huius et doctrine fieri gerant in uotis. Doce qualis est dilectus tuus, et queremus eum tecum. Fac nos tante consortes gratie,  ut querendi studio amoris incipiamus affectu languere. Sufficiat interpretatione mystica hec perstrinxisse breuiter.

6. Iam ad id redeamus, cuius ex occasione in hunc sumus locum dolapsi, dum ablati pallii utilitatem exposuimus. Nam inde est sumpta occasio quod ait: Tulerunt pallium meum. Hereamus adhuc paulum hoc in loco, explicemus hoc pallium. Non est enim simplex pallium, quo etiam sancte mentes inuoluuntur. Est enim diplois, id est duplex pallium, fortasse et triplex, et quadruplex. Quot uobis palliorum genera proposuimus? Annon adhuc graue et onerosum satis est pallium animarum cura, et administrande necessitatis sollicitudo? Propria incommoda  expressius loquar. Noui quid sit hoc pallio premi, quam arentem sortitus sum terram, et ficulneam sterilem. Iam multi elapsi sunt anni, quod uenio, immo asto, querens fructum inca, et non inuenio. Quoties spes nostras elusit, et fefellit operam, exspectationem nostram frustrauit? Iure onerosum hoc pallium dico, et eo magis onerosum, quo minus utile. Nam onera sollicitudinis leuiora sunt, que prouentuum leuat ubertas. ue mihi, quod inuenerunt me custodes ciuitatis, quod aliquid in me tali dignum onere se inuenisse putauerunt! Percusserunt me, uulnerauerunt me, tulerunt pallium meum, et plagis impositis abierunt semiuiuo me relicto. Tulerunt pallium meum, pallium simplicitatis, pallium lucis, amictum letitie, ardentis uestimentum affectus.  Quoties solebam huiusmodi palliis totus inuolui, foueri in croceis? Nunc autem tota die mente amplector et uerso que Paulus arbitratur ut stercora. Hec dulcia, hec gloriosa mihi pallia tulerunt, onerosa induerunt. Quando hec tollentur a me? quando proiiciam hec, si tamen proiicere licet? Felix dies, quo hoc exutus et expeditus pallio, liberiore uos ad congratulandum mihi inuitabo affectu, filie Ierusalem; cum uos, que nichil estis experte huiusmodi quale nunc deploro, pro renouato in uobis amoris languore gratias referetis. Miser quidem est qui huiusmodi pallio spoliatus, merore et molestia tabescit, non languet amore. Que sponsa est, sic spoliata uel officio sollicitudinis, uel usu, non fastidio languet, sed amoris studio. Ideo ipsa alias  ad congaudendum sibi et gratias agendum dilecto exorat.

7. Ecclesia primitiua cum quereret Christum in Iudea, repulsam passa, non inuento ei loco in eis, non inuento ibi Iesu, transiuit ad Gentes: quesiuit in eis, uocauit, et in multis non inuenit, non accepit responsum, 157 nisi mortis responsum. Denique a principibus huius mundi, quasi custodibus ciuitatis, quomodo uulnerati, spoliati bonis, laniati corpore, carnis sue exuti pallio in initiis martyres nostri? Inter tanta et tot flumina et gurgites tormentorum non est in eis exstincta caritas, sed magis augmento quodam languebant amoris. Iucundum plane uidetur, ex presenti occasione uerbi, martyrum inter tot uexationum et mortis genera caritatem  indefessam recolere; quomodo passiones corporis passione intrinseca temperabant amoris. Nam si ad illos hunc locum referas, non est querele, sed glorie uox ista, qua dicunt: Percusserunt me, uulnerauerunt me, tulerunt pallium meum custodes murorum. Eo modo nos oportet non egre ferre si quando nos spoliant uel moleste sollicitudinis, uel non bone aut periculose actionis, quo stricte inuoluimur, pallio, custodes murorum. Iecit Elias pallium dum raperetur : fugit Ioseph dum teneretur : sponsa tulit dum tolleretur. Speculi et imaginis uelamen proiecit Elias raptus ad faciem. Mundi ornamenta uelut magna onera fugit Ioseph sentiens fomitem. Sollicitudine  exuta, dilecti liberius captat sponsa fauorem. Imaginatione quasi uelamine tenetur intellectus, ne sinceram contempletur ueritatem. Honorum et dignitatum affectus obuoluitur pallio, ne libere pergat in ea que Dei sunt. Sollicitudo omnem in anima letitiam obnubilat, imaginatio obscurat, honor tentat. In primo tenebre, in secundo illecebre, in tertio labor. In primo caligo, in secundo cupiditas, in tertio cura. Tulerunt pallium meum custodes murorum. Boni custodes: bene norunt cui curarum impedimenta tollant, quam exonerent animam, et ad deliciandum cum dilecto suo reddant expeditam ad delectandum et ad querendum. Nam frequenter elabitur, nec queri potest nisi expedito affectu. Norunt ergo boni custodes cui parcant ab oneribus et  actionum angustiis molestiisque, ut expeditius in occursum amplexumque properent uerbi, cui pallium persuasionibus auferant suis. Exui me, inquit, tunica mea .

8. Hoc quidem in anterioribus, nunc autem dicit: Tulerunt pallium meum. Nude et pure se simplicitatis innotescit, et libero affectu in amoris negotiis. Tulerunt pallium meum, quodam modo dicentes: Quid compedita curis queris dilectum? quid istis te conuoluis molestiis? Si non penitus deponis officium, cur non sollicitudines ad horam saltem seponis? Non detractamus studiis, sed instantie uolumus detrahas. Noli nimietatem questus necessitatis uerbo pretexere. Quid bonum in te sinis ingenium terrenis  obrui? quid illos emularis qui, in honoribus positi, iumentis comparantur, terrenis inhiant, terrena mandunt, studio ruminant, uorant affectu, ponuntur in sublimi, sed uolutantur in limo? Noli emulari in istis uehementibus; nec zelaueris hanc facientes iniquitatem. An non iniquitas et inequalitas multa, ad transitoria intensum impendere animum, ad eterna remissum? Quid quod non semper intendunt negotiis? Quid quod quidam sub obtentu prouidentie necessitatis, et ab opere manuum, et a meditatione ac studio scrutande ueritatis excusant se; plus dant negotiationi quam quieti; plus scurrilitati uerborum quam Scripture sacre collationi; plus otio quam operi? Fratrum officinas circumeunt et cellas, otiose, curiose, uerbose. Noli emulari in sic  negotiantibus, nec in sic otiantibus. Otia, uel oblata, uel parata, in usum amoris, in sapientie meditationem, in dilecti uel querendi studium, uel inuenti complexum tota conuerte. His et huiusmodi hortamentis tulerunt pallium meum custodes murorum. Custodes isti sunt de quibus ait Isaias: Super muros Ierusalem custodes constitui, tota die et tota nocte non tacebunt . Sed nos iam hic taceamus; taceamus a sermone hoc, orationum et laudum debita soluentes, ore aliquando tacituri, animo semper reddentes solemnia laudum Domino Iesu regi et sponso celesti per infinita secula seculorum. Amen.



158 SERMO XLuI. Adiuro uos, filie Ierusalem, si inueneritis dilectum, ut annuntietis ei quia amore langueo, etc. 


1. Ordo conueniens. Post exhortationem doctorum, orationum a sodalibus suffragia uidetur rogare; nec simpliciter rogare, sed cum obsecrationis obtestatione: Adiuro uos, filie Ierusalem, si inueneritis dilectum, ut annuntietis ei quia amore langueo. Adiuratio uehementiam precandi manifestat. Anxia uota suis nesciunt esse contenta meritis: ideo aliene precis mendicant suffragia. Perfecta humilitas de meritis semper alienis presumit. Adiuro uos, inquit, filie Ierusalem, si inueneritis dilectum. Conditio ista non dubitantis est, sed temperamentum rogantis:  ac si dicat, si inueneritis; hoc est cum inueneritis: conditionaliter suspendo, non ambigens de inuentione uestra, sed magis consulens uerecundie. Nam sub conditione ancipiti hec uobis dici temperantius auditis, quam si dicatur precise, Cum inueneritis. Non ueretur ne suspensiuam rogationem ad iniuriam trahant: nouit uerecundiam filiarum Ierusalem, nouit humilem spiritum, et quod tenerum pudorem plus lederet precisa definitio, quam suspensa conditio. Si, inquit, inueneritis. Dico, si inueneritis; non dico, Cum inueneritis. Illud dico, sed istud intelligo. De meo affectu dubitatio ista non prodit, sed affectui uestro et humillime existimationi de uobis ipsis morem gero. Si inueneritis, hoc est cum inueneritis, mementote mei, cum bene  uobis fuerit: tunc mementote mei, ut suggeratis, ut annuntietis dilecto. Non oportet in huius loci disputatione morari: ad mores uestros, fratres, uos mitto.

2. Recolite qualiter ab inuicem, quam humili affectu, quanta uotorum instantia, et cum adiuratione, orationum mendicatis solatia: non quod omnes auderetis petere nuntiari de uobis quod sitis amore languentes; alium soletis inuicem languorem deplorare, non gloriari de isto. Et si potest quis ad horam gloriari, non expedit quidem, ne forte immissione inanis glorie gloria uestra nichil sit. Sunt tamen nonnulli, qui et conuersationis indicio, et oris officio, diuini in se languorem amoris occultare non possunt. Concepta uota non potest non  aliquando amantis os parturire. Nam ad aliorum consolationem uerbum latenter elicit spiritus interiora replens, infuse gratie copiam eructat. Denique et in hoc loco sponsa non loquitu, sed Spiritus est qui loquitur in illa. In collationibus sanctis suspiria, singultus de imis prodeuntes precordiis, crebri gemitus, nonne sunt quedam eructationes spiritus et concepte gratie? Talibus indiciis nonne se prodit languor amoris? Non est occultatus languor, quando gemitus non est absconditus. Ipse se prodit languor, cum hec producit indicia. Quid ergo percepta signa? nonne quamdam admirationis uim habent, ut eos qui hec deprehendunt, ad congratulationis permoueant affectum? Etiamsi sermo sileat, conuersationis pie sanctitas rogat. Commendari  uult, dum se quibusdam prodit indiciis. Quid enim? cum in aliquo celestem hunc deprehendero amorem, non me quasi adiuratum putem, ut propensas pro eo gratias agam? Num commendabo precibus piis conceptum languorem, quem gemitus altus prodit? Durus ego si non tam sanctam et diuinam in fratribus passionem qua possum orationis instantia foueam, supplicatione commendem, replicem et annuntiem dilecto, si copia detur. Quid tu, qui fratrum mauis uitia numerare quam uirtutes, damna quam dona, condemnare quam commendare? Si te ad commendationem adiuratum non sentias, non es iam Ierusalem filia, sed filia Babylonis. Filia Babylonis misera, quis retribuet tibi retributionem istam? retribuetur enim tibi. Dedisce Babylonis filia esse,  barbaros depone mores. Desine in sanctis numerare magis detrimenta quam lucra. Sufficiat tibi uel numerandi malitia. Noli saltem foris nuntiare noli predicare sodalibus tuis. Nam sodales sponsi aurem non accommodant, si deroges sponse. Ipse sponsus egre audit iniurias dilecte. Cuicunque dicis, illi dicis; auris enim zeli audit omnia . Temerarium est dilectam condemnare 159 dilecto: bona sibi mauult nuntiari de sponsa, et commendationi promptius aurem prebet.

3. Nouit hoc sponsa: ideo dicit, Adiuro uos, filie Ierusalem, si inueneritis dilectum, ut annuntietis ei quia amore langueo. Ut annuntie is, inquit. Annuntiatio peccationis tenet effectum. Humanum recogitate morem in rogando. Nonne apud miseratorem  alicuius commemorare miseriam, ipsum rogare est? Efficax precatio est modesta suggestio, oppressi infirma exponere, fortune infelicitatem, insolentiam hostium. Hec, inquam, exponere in aure potentis, quid aliud est quam ipsum uerecunda quadam prece ad auxiliandum inflectere? Quot in locis apud Psalmistam hunc precis modum inuenies? In Euangelio inquit Maria ad Iesum: uinum non habent . Non precatur Dominum, nec imperat Filio, defectum uini tantum nuntiasse contenta. Cum beneficis et ad liberalitatem propensis ita agendum est. Non est enim gratia uiolenter exprimenda, sed proponenda occasio. Commenda sponsam sponso, dotes eius enumera. Nonne hoc est eius inflammare  concupiscentiam, stimulos adhibere? Nuntiate dilecto. Hoc nuntiare, ipsum prouocare est ad rependendam uicem, ad refocillandum amore languentem. Ipse consolationes disponit in corde suo, sed nostris exspectat precibus compelli. Quod facit, faciet citius nobis pulsantibus, fortasse et uberius. Dilatio hec cruciatum mihi parit sed consolat onis parturit cumulum. Multiplicatis precibus, exspectata solatia uberius refundet. Nuntiate dilecto quia amore langueo. uos nuntiate quibus patet ad dilectum familiaris accessus. uos nuntiate, que estis experte quanta sit amatori uirtus languoris, quam sit fortis ut mors dilectio, quam sit ut infirnus emulatio dura. Adiuro uos ut annuntietis dilecto quia amore langueo. Narrate et annuntiate, et exaudiet uocem  uestram, ut refoueat uota mea. Annuntiate quia amore langueo. Non languet amor, sed languet amans. Ubi uiget amor, ibi uiget languor, si absit quod amatur. Quis est Irie languor, nisi affectio quedam de absente dilecto, amantem conficiens?

4. Amor uehemens patientis simul afficit et carnem et mentem. Illius exstinguit lasciuiam; huius et letitiam prestringit: carnis exstinguit motus; mentis hilaritatem prestringit quodam tristi affectu, et desiderio absentis dilecti. Langueo caro, dum eius languidior et remissior motus efficitur: languet animus, dum estuantis uoti nimietate conficitur: Carnis languor est motus eius, uel nullus, uel perexiguus: anime languor est motus eius nimius. Nonne eo ipso caro conficitur, quo mens, abstracta  ab eius amore, in alia quedam auertitur? Carnis motus non sentitur, dum animus uehementior factus uix sustinetur. Aliquoties quidem nec sustineri potest, quando nimius exestuans amor patientis animi uires exhaurit. Que est enim humane mentis fortitudo ut sustineat, cum eam ille celestis amor sponsi impatienter exagitat? Liquefactus in hac exercitatione se fugit animus, amoris uiolentiam ferre non ualens. Sic enim in consumpta materia et iam deficiente, languidiora redduntur ignis incendia. Et Deus noster ignis consumens est . Sentit omnino uim sermonis huius qui uehementiori languet affectu, in meditatione Dei sui delectatus, et exercitatus, et deficiens. O potens et prepotens passio  caritatis! si non temperatur, non toleratur. Iure potens, que animum quem possederit sui ipsius efficit impotem. Cum semel fuerit accensa in mente, afflugit a fine usque ad finem fortiter: facit ad quod uenit, et prosperatur, et crescit, nec deficit donec deficientem reddiderit animam. Sicut enim hic corporalis languor non est semper equalis uehementie, sed est aliquoties eius intensior passio; sic et amoris affectio, etsi iugi desiderio se tendit in dilectum, aliquando quidem intentioribus uotis exestuat, hora orationis maxime. Tunc quidem languet amans, quia spiritus uehemens pertransit in illo, et non subsistit. In exitu hore illius dicere potest: Filie Ierusalem, nuntiate dilecto quia amore liquesco. Ante hanc horam languor est, sed in exitu eius in liquefactionem  uertitur languor. Ideo cum tu oras, non sinas animum fluctuare, non declinare ad alia; ut, cum felici fuerit hac passione tactus, ad illam se stringat, donec plenius inficiatur, et percurratur, et consumatur. 160 Non enim desinet quousque totum percurrat et ebibat hominis spiritum. Sic uir desideriorum elanguit Daniel ex uisione celesti, ut nichil uirium remaneret in ipso . Cum pertransiesit illa uehemens passio, ad tolerabiliorem quemdam et humanum magis languorem sponsa redit, qui ei continuus est, quia tam concitatus non est. Hic plane etsi non deficit, tabescit tamen a sentis amore dilecti. Bonus hic languor, per quem carnalis affectus se languide mouet. Aliud est si impetus carnis fortiter surgens, fortiore superueniente  reprimitur: aliud, si languens et quasi exspirans moribundo pulsu molliter tentat.

5. Sentio adhuc alios quosdam languores molestos, omnes utiles tamen: languorem timoris, languorem tedii, languorem tristitie. Quidni censumar timore et merore pre conscientia nequiter transacte uite; timore pro facilitate lapsus uite inter laqueos agende, uite tedio, in imagine pertranseuntis uite? Uniuersa enim uanitas omnis homo uiuens . Utinam tibi, Domine, alique filie Ierusalem nuntient languores meos, si qui sunt in me qui commendari tibi digni sint! Nam multi sunt in me indigentes curari. O me felicem, si aliquis centurio celestis dicat tibi: Domine, puer meus iacet paralyticus in domo, et male torquetur! Utinam,  Domine, statim respondeas: Ego ueniam, et curabo eum! Dic, Domine, uerbo, et sanabor. uerbo enim ades, quia uerbum es. Magna curationis uirtus in uerbo, et quod tu es, Domine, et quod a te per tuos est. Sensit hoc centurio qui dixit: Domine, dic tantum uerbo, et sanabitur puer meus . Sed uacuus est tamen omnis sermo docentis, si tu, Domine, intus non loquaris. Dic uerbo, et sanabitur languor meus; forte et generabitur in me languor te loquente, ut et ego dicere audeam: Filie Ierusalem, nuntiate dilecto quia amore langueo. Bonus uterque languor, siue uehemens et concitatus, siue hic continuus et temperatus: nisi quod in eo iste continuus non est, quod frequenter reuertitur ad ipsum, propter incontinentiam ardentis desiderii excrescens, et  non se compescens. Non conuertitur donec deficiat iterum. Si ad horam diligis, et post horam desistis, non est amor: si diligis, et ex amore absentis dilecti non tabescis, non est languor. Ut ergo amor languor sit, habeat utrumque, et continuationem, et confectionem. Nuntiate, inquit, dilectio quia amore langueo. Qui in infirmitatibus sunt, languores nuntiari uolunt medico; que dilectionis sunt, amico: illi quidem, ut curentur, isti autem ut recreentur. Aemulamini, fratres, meliorem hunc languorem, quem sicut absentantis se dilecti desiderium creat, sic se presentantis delectatio recreat Domini Iesu, sponsi Ecclesie et anime sancte, qui uiuit et regnat per omnia secula seculorum. Amen.



SERMO XLuII. Qualis est dilectus tuus ex dilecto, etc. 


1. Qualis est dilectus tuus ex dilecto, o pulcherrima mulierum? qualis est dilectus tuus, quoniam sic adiurasti nos? Magno profuse uidentur affectu interrogationes iste tam uehementes. Arbitror in filiabus Ierusalem ex confabulatione sponse languentis similem languorem aut creatum ut sit, aut excitatum ut auctior sit. Et in sequentibus dicunt: Quo abiit dilectus tuus? et queremus cum tecum . Quasi dicant: Queremus tecum, sed et nobis queremus, illo tecum frui uolentes. Denique non dicunt: Queremus tibi; sed, queremus tecum, participium inuentionis beate optantes et sibi. Magna utrimque humilitas, et in sponsa, et in filiabus Ierusalem.  Illa se rogat commendari sponso: iste se instrui rogant de sponso; nec simpliciter: sed illa, cum adiuratione; he, cum ingeminatione. Non est enim leuiter rogantis, uel quod illa adiurat, uel quod iste ingeminant. Qualis est, inquiunt, dilectus tuus ex dilecto, o pulcherrima mulierum? qualis est dilectus tuus ex dilecto, quoniam sic adiurasti nos? Utiliter adiurate sunt, que sic animate sunt. Non est exigua sancte collationis utilitas. uerbum est, et quo caritatis languor generatur, et quo infirmitatis curatur. Nouit Centurio uim medendi efficacem in uerbo; ideo dicit: Dic tantum uerbo .

161 2. Bonum est si dicantur uerba, sed nichilominus bonum est si scribantur uerba. uolat enim irreuocabile uerbum, nisi scripto legitur. Scriptura  uerbum et stabile facit, et uisibile; mandatum pagine reposcetur cum uoles. Bonus depositarius est liber, integre quod acceperit resignans: cum uoles sumes, ubi uoles leges, quandiu uoles moraberis. Scriptura memorie reparatrix est, quia uerbi representatrix est. Tuto uerbi medicamenta illic condis; seruantur enim illesa. Si uerbum medendi uim habet cum dicitur, cur non habet cum legitur? Si bona curatio cum dicis; cur non bona, cum legis? Non curetur hoc modo languor meus. Hoc est dicere: Qui primo audit, uerbi utilitatem capiat, ad posteros et longe positos non pertingat: ubi primo sonat, ibi suffocetur: exhauriatur omnis eius commoditas auditu primo, eterno prematur silentio. Non iterum cadat in terram bonam ut fructum faciat. Hoc medicamentum  qui primus acceperit, conualescat eger; uirtutem eius post illum persentiat nullus. In piscina illa post aque motum sanabatur unus, sed in uno illo signata est caritas, non singularitas. Post primum curatum non est dictum de piscina illa: Exinanite, exinanite usque ad fundamentum in ea; aque salutaris nec uestigium maneat. Bonus aque motus, disputatio et exagitatio sacre pagine. Bene enim mouetur, cum prudenti uentilatione ad spiritualem promouetur intellectum: bene enim mouetur, cum eius discussione auditor promouetur. Sicut medicamentum, sic et cibus est uerbum. Et quomodo dicitis, cibus quem uos operamini pereat, non permaneat? Sed tamen non est passim omnibus hec permittenda licentia; nec aque motus sanabat,  nisi cum angelus descendens tempore suo mouisset eam . Ille utique angelus, cuius labia custodiunt scientiam, ex cuius ore est exquirenda legis scientia. Ergo  magna texendi uerbi salutaris utilitas: sed, cum alicui hoc opus permittitur, uel magis cum exigitur ab eo. Ideo non uidetur nostrorum redarguenda cautela maiorum , que generaliter imponit silentium: ne aliquibus utiliter indulta licentia, aliis presumptionis temerarie scandalum fiat; simul ne quis, dum in onere sibi non imposito occupatur, otietur ab imposito.

3. Et, ut reuertamur ad propositum, multum excitate et animate sunt ex collocutione et adiuratione  sponse filie Ierusalem. Quomodo non animentur ad rogandum de pulchritudine ipsius, pro cuius amore sponsam languentem et fere exanimatam uident? Deprehensus in sponsa languor amoris, in hanc illas querendi curiositatem protraxit. uidentes enim in sponsa amorem esse uehementem, causas et irritamenta tanti affectus arbitrantur in sponso. Affectuose querunt qualis sit in sponso pulchritudo, de quo non possunt non presumere quin admirabiliter pulcher sit, et sponse pulchritudinem in argumentum assumunt pulcherrimi sponsi. Qualis est dilectus tuus ex dilecto, o pulcherrima mulierum? Pulcherrima mulierum Ecclesia est, que singularum animarum pulchritudo est. Pulcherrima est, in qua omnis pulchritudo est, et deformitas  non inest. Denique et qua ex parte de Ecclesia sunt, deformes non sunt. Si quibus uidetur inesse deformitas, etsi aliquibus membris eius ad horam respergitur deformis macula, non tamen imputatur dum non immoratur. Fortasse plus accipit pulchritudinis post maculam detersa, quam deformitatis contraxit subito respersa. Bene itaque pulcherrima, et omnem pulchitudinem habens, et omni feditate carens. Sed et multe fideles et spirituales anime in eo pulcherrime sunt, quod aut per sanctam conuersationem maculam non admittunt; aut per sollicitam et sinceram confessionem subinde diluunt. Pulcherrima est quodam modo, non omnes alias excellens, sed non excedens. Quasi excessus non est, ubi citus regressus est. Pulcherrima ergo est, decorem et confessionem  induens, amicta lumine sicut uestimento. Pulcherrima est, que uel ipsum lumen est, uel amicta lumine: per confessionem amicata lamine, per conuersationem existendo lumen ipsum.

4. Qualis est dilectus tuus ex dilecto, o pulcherrima mulierum? qualis est dilectus tuus? Non uacat multo affectu 162 hec ingeminatio, nec mysterio uacat. Quod si ita dixisset: Qualis est dilectus tuus ex dilecta? sicut dicit: Qualis est dilectus tuus ex dilecto? nemo ambigeret quin alterum referendum esset ad eam generationem que est ex Patre; alterum, ad eam que est ex Matre. In utraque enim mirabilis est et concupiscibilis nimis, sed ex coniunctione mirabilior multo. Naturarum duarum alterutram, aut cum  Patre habet, aut cum Matre communem. Coniunctio ista propria est ipsi. Personalis eius proprietas communiter consideratur in istis, quia integraliter conficitur ex istis. Constat enim ex duabus naturis; sed nichilominus constat in daubus illis: ex coniunctis constat, et in singulis constat. Ex coniunctis, et non in singulis, constat proprietatis eius integritas, per quam simul distat et a Patre et a Matre. Non enim alterutro, sed in copulatis distat ab utroque, et a quolibet qui non est ipse. In singulis, et non in copulatis, consistit naturalis eius essentialitas secundum quid: et simpliciter et per se Deus est, sicut et Pater; et simpliciter, et per se homo, sicut et Mater. Non est ex parte et secundum quid Deus, nec est ex parte et secundum quid  homo: ideo totus dictus est Deus, et totus dictus est homo: non totum quod ipsius est, sed quod ipse totus: nec quasi in omni parte sit Deus, et in omni parte homo; sed quia non est pro parte Deus; et pro parte homo. Quod ergo dicitur totus Deus et totus homo, magis partes excludit quam colligit, essentialem simplicitatem in utraque natura inducens: non quod utraque essentia simplex sit, sed quod ipse simpliciter est utraque. Propter quod et habitu inuentus dictus est ut homo ; quia, cum non sit connaturalis diuinitati humanitas, per susceptionem tamen in persona Iesu quasi habitu quodam est uestiens et cooperiens eam. Non est diuine nature humana natura connaturalis, sed tantum persone ipsius Iesu, que humane nature  propria sunt, naturaliter insunt. Sic est in natura hominis, quod naturaliter est homo, uerus homo, et uere homo: uerus homo propter ueritatem anime et humane carnis: uere homo, quia uere constans ex anima humana et carne; ex ueris constans, et uere constans, non tantum ueras habens, et uere habens partes humanitatis, sed uere etiam existens ex ipsis. Naturales habens, et naturaliter habens, sicut naturaliter Deus, sic et naturaliter, et non tantum habitu homo. Iure ergo sicut in ueritate diuine dicitur exstare nature iehsu, sed [fort. sic] in ueritate humane nature creditur, utrasque naturas habens, et naturaliter.

5. Ideo filie Ierusalem distincte querunt qualis  sit secundum utramque generationem, de ipsius optantes natura doceri. Qualis est dilectus tuus ex dilecto? qualis est dilectus tuus? In natiuitate diuina est dilectus ex dilecto, in natiuitate humana factus est dilectus ex dilecta: nisi quod non tam est ipse dilectus ex Matre, quam ipsa est effecta dilecta per ipsum. Totum habet quod habet dilectus ex dilecto, sed non totum a dilecta; magis autem totum habet, quod habet ipsa, ab ipso. Ideo cum primum rogant filie Ierusalem, Qualis est dilectus tuus ex dilecto? Non similiter adiungunt, Qualis est dilectus tuus ex dilecta? sed simpliciter, Qualis est dilectus tuus? Quod ibi supra capacitatis sue uires uota porrigunt, corrigunt incontinenti ad humaniorem questionem et magis modestam se conuertentes. Possumus autem  utroque sensu hoc intelligere, ut aut interrogatio propter geminam in Iesu naturam accipiatur congeminata, aut illa prior quasi incapabilis hac sequenti sit reuocata, ac si dicant: Qualis est dilectus tuus ex dilecto, o pulcherrima mulierum? Huius te fidei ueritas, quam tenes de generatione dilecti de dilecto, inter omnes omnium professores sectarum te pulcherrimam facit. Ista fides te mundat, ista uenustat, qua dilectum tuum dilecto, ex quo est, equalem defendis. Talis est qualis ipse a quo est. Mira equalitas, et mira qualitas. Aequalitas illa identitatem ualet, qualitas substantialitatem. Si essent due nature, utraque summa, una in Patre, in Filio alia; esset quidem equalitas, non esset identitas: sed equalem sibi aliam diuina natura non admittit.  Una numero in utroque est qualitas, et substantialis qualitas, imo substantia qualitas. Ideo Filium, qualis est Pater, talem esse, est id ipsum quod Pater est esse 163. Qualis Pater est, talis et Filius: et ipsa qualitas est uterque, consubstantialis est illi, et eadem est cum illo substantia. Substantia non tantum subsistere conferens, sed et ipsa subsistens, uiuens, potens, intelligens.

6. Talem predicas dilectum tuum ex dilecto, talem definis. Si fieri potest, huius fidei nobis rationem edissere, et sufficit nobis. Ostende nobis Patrem, et sufficit nobis. Quomodo sciemus qualis est dilectus tuus ex dilecto, si non edoces qualis est dilectus, ex quo est? Sed non est hoc aut huius temporis, aut huius capacitatis nostre: sed sufficit credere  quia talis est qualis est Pater. Quamuis non sufficimus comprehendere que illa qualitas est, doce qualis secundum humanitatem est, secundum quam dilectus est ex dilecta. Doce et dic qualis est dilectus tuus. Delectat nos de ipso iam audita reaudire. Replica nobis que de dilecto tuo uel credi debent, uel capi ualent. Utraque audita nos uehementer delectant: et que incapabilia nobis sunt, nos tamen capiunt illa; eo ipso admirationis et amoris estu capte sumus, que te sic captam, sic arreptam, sic estuantem uidemus. O qualis est, o quam amabilis est dilectus tuus! cuius in te semper amor capit augmenta, qui tibi sit semper de dilecto dilectus, imo de dilectissimo semper dilectior: cuius te facit amor pulchram, experientia auidam, auiditas  anxiam. Anxii est enim et affectus uotiui quod sic adiuras nos. Qualis est dilectus tuus ex dilecto, quoniam sic adiurasti nos? Quam pulcher est, qui in te fedum nichil esse sustinet, ideoque te pulcherrimam effecit mulierum! quam amabilis et gratiosus, sine quo nec ad horam esse sustines, propter quem sic adiuras nos!

7. Rogo uos, filie Ierusalem, filie huius terrestris Ierusalem, cur non has ad Ecclesiam interrogationes ingeminatis? cur hanc utramque natiuitatem in Christo, quem detractatis credere, dissimulatis addiscere? Cur uos non sentitis adiuratas ab Ecclesia, prolatis contra uos Scripture uestre cum fide testimoniis, collatis in fide spirituum gratiis, perlatis pro fide passionum martyriis? cur  non uos quasi adiuratas sentitis ab Ecclesia aptioribus, quas frequentat, ceremoniis; acutioribus, quas tractat, sententiis; altioribus, que exspectat, premiis; arctioribus, quibus sese instituit, uotis? Disciplina restrictior, doctrina instructior, expeditior ritus, eminentior uirtus tibi poterant zelum generare, prouocare affectum, et ad mouendam emulationem adiurationis habere uim. Sed ueniet tempus  cum conuersis uobis ad Dominum, auferetur ignorantie et dissimulationis uelamen. Tunc quasi sensibiles effecte, accepto Domini spiritu, adiurationum istarum sentietis uirtutem: tunc, in sanctam expergefacte curiositatem, auide has interrogationes frequentabitis, dicendo, Qualis est dilectus tuus ex dilecto o pulcherrima mulierum?  qualis est dilectus tuus, quoniam sic adiurasti nos? Iudeorum, fratres mei, nondum tempus aduenit, nostrum autem semper paratum est. Ideo omissis friuolis et fraudulentis sermonibus, huiusmodi admirationum, uel interrogationum commercia celebremus in conuentibus nostris.

8. Utinam uos tales sitis filie, que talia dogmata desideretis audire! utinam et ego talis sim sponsa, a qua ualeatis parate talia petere! O beata uere mater que sibi dici audire meretur: O pulcherrima mulierum! Beata plane, si pulchritudinem tantam integram seruet. Candidiores, inquit, Nazarei eius niue: nitidiores lacte, rubicundiores ebore antiquo, sapphiro pulchriores. Denigrata est super carbones facies eorum. Magna certe collaudatio, sed misera  commutatio. Candor niuis, lactis nitor, rubor eboris, puritas et pulchritudo sapphiri, carbonis obducuntur nigredine. Denigrata est super carbones facies eorum, et non sunt cogniti in plateis. Non sunt utique pro Nazareis cogniti iam in plateis. Silebo de aliis. Ordinis nostri cernite uiros, quam admirabile erat nomen eorum in uniuersa terra. In initiis, quando uix erant uisi in plateis, statim cogniti pro sanctitatis signo erant in eis. Nunc autem nullo religionis discrimine, nullo priuilegio conuersationis, aut nullo aut pretenui distincti et signati sunt a ceteris. Ideo non sunt cogniti quasi Nazarei in plateis. Frequentia platearum decolorat Nazareos, 164 et peregrinam speciem inducit. Mutatus est color optimus; dispersi sunt lapides sanctuarii in  capite omnium platearum : ideo non sunt agniti in plateis. Non agnoscitur in eis natiuus candor, non nitor, non rubor, non pulchritudo. Quidquid enim ista significent, pulchritudinem magnam depingunt. Ideo non sunt cogniti in plateis. Hi Nazareorum colores sunt, hi sponse etiam et sponsi sunt. Nam et sponsa hoc in loco loquitur et dicit: Dilectus meus candidus et rubicundus. Talis est Nazareus noster, cui assimilatur Nazareorum color, assimilatur et sponse color. Illa enim Nazarea est, Domino se Iesu Nazareo deuouens et desponsans: quam cum talem inuenerimus, collaudemus pulchritudinem eius, consulamus peritiam. Qualis est dilectus tuus ex dilecto,  o pulcherrima mulierum? qualis est dilectus tuus, quoniam sic adiurasti nos? Sed iam ipsa dilecti sui laudes retexat Domini Iesu, qui uiuit et regnat per omnia secula seculorum. Amen.



SERMO XLuIII. Dilectus meus candidus et rubicundus, etc. 

1. Dilectus meus candidus et rubicundus, electus ex millibus. Studium querendi dilectum intermittit ad tempus, sed ad tempus modicum, ut filias instruat. Delectabilia necessariis interrumpit; nec tamen sine dilectione est quod sponsi memoriter recenset preconia. Dulces enim faucibus sponse laudes sunt sponsi. Pia mater et sponsa prudens filias informat, commendat dilectum. Iure prudens, tam parata et tam profusa habens que eloquatur de  sponso. Diligenter illi singula ipsius et notata sunt, et recogitata sunt, que tam in promptu sunt. Trabunt singula affectum eius, que memorie tam tenaciter herent. Color, caput, come, oculi, gene, labia, manus, uenter, crura, pes, guttur, omnia hec figurate describuntur in laude sponsi. Et quasi in clausula et breui capitulo totum concludens, Totus, inquit, desiderabilis: utque in his amoris sui parata alimenta edoceat, Talis est, ait, dilectus meus, et ipse est amicus meus. uid te in his omnibus doctrinam sponse, uidete deuotionem, uidete diligentiam, uel querendo dilectum, uel instruendo filias, uel recolendo laudes ipsius. Obnixe adiurat, parate respondet, figurat ornate, distincte partitur, succincte pertransit, summatim stringit, et nescio an  sufficienter exprimit. Scio quidem quod affectuose concludit: Talis est dilectus meus, et ipse est amicus meus. Laudum istarum magnus ambitus, et magnus plane amorlaudantis.

2. Iam singulos laudis huius articulos reuoluamus. Dilectus meus candidus et rubicundus, electus ex millibus. Singularis mistura est colorum, qui in sola persona Domini Iesu operatione diuina conuenerunt in unum, nec sic ut sint unus, sed ut sint in uno. O gratiosus sponsus et amabilis ualde in quo generatio diuina candet, et rubet humana! Ipse est enim candor lucis eterne : ipse, etsi non ex sanguinibus, neque ex uoluntate carnis, neque ex uoluntate uiri, de sanguine tamen Matris natus  est, et nichil in eo ruboris ilius de quo sit Isaias: Si fuerint peccata uestra rubra sicut uerniculus, uelut lana alba erunt . Non sibi conueniunt, non se patiuntur lane albedo, et rubor uermiculi. Alius est quidam rubor, qui inuenitur simul cum  candore in uestimento Iesu. Quare, inquit, Isaias, rubrum est uestimentum tuum?  uestimentum Domini Iesu natura uirginee generationis, candens munditia et innocentia sanctitatis, multo decentius colore passionis uoluntarie in credentium rubet affectibus. Qualis rubor, qui dealbandi non caret affectu? Lauerunt, inquit, stolas suas, et candidas fecerunt in sanguine Agni .

3. Rubor hic in Iesu meo candorem inuenit, non fecit: in nobis facit, non inuenit. Rubor hic cruente natiuitatis et proprie iniquitatis superinductus colore, ruborem eius in candorem conuertit, fide corda mundans. Iustificati enim sumus per fidem in sanguine Iesu. Bene tibi rubet pro te cruor effusus,  si in animo tuo uicissitudinis accendit affectum. Bene tibi rubet, si tibi rutilat in effuso sanguine pro te nimia caritas Dei. Sic enim dilexit sponsam 165 suam iehsu, ut lauaret eam in sanguine suo. Flammea est caritas, hec mihi Dominum Iesum rubicundum facit. In eo mihi et ueritas candet et rubet caritas. Dilectus, inquit, meus candidus et rubicundus. Quidni candidus? Deus enim lux est, et in eo tenebre non sunt ulle. Quidni rubicundus? Deus enim ignis est, et ipse ignem uenit mittere in terram. Si tibi ministrat intelligentie lucem, candidus est tibi: sed si non animum accendit ad amorem, non eum sentis rubicundum. In se ipso utrumque est; sed tibi non est, nisi eum eorum in te sentis effectum. Si sponsa es, emulare misturam gemini  coloris huius a sponse tuo, ut similiter candida et rubicunda eis, id est sincera et succensa. Nam ipse sicut serenandi, ita et succendendi uim habet. Qui approximat illi, approximat igni.


Finis sermonum Gilleberti abbatis in Cantica, quos morte similiter preuentus absoluere non potuit.





EIUSDEM GILLEBERTI TRACTATUS ASCETICI.



TRACTATUS I AD QUEMDAM R.  RELIGIOSUM De contemplatione rerum celestium ad amicum scriptus.


1. Satisne protractum tibi uideor sermonem texuisse, et quod in superioribus decurtatum fuerat, supplesse in isto? Nimius fortasse et in hac parte fuerim, et oneri tibi nunc sit nostra prolixitas, qui prius de breuitate causabaris. Breues enim a me tibi dari non epistolas, sed clausulas uerborum questus es, mi R., et, dum adhuc ordirentur, succisas: illud adiiciens periucundum tibi fore, si amici  raritatem colloquii pagina compensaret prolixior. Me autem occupationes causante tuas, fastidioque parcendum esse lectoris, tu de reliquo iubebas esse securum. Itaque, ut pro me fatear, nichil mihi iucundius hoc commercio, nichil suauius; dummodo ipsum sermonis habeamus materiam, quem amoris causam: si ipse sonet in ore, serenet in corde; intus parturiat, quod depromat foras. Denique et legis, Si quis loquitur, quasi sermones Dei : quasi a Deo datos, et quasi ad ipsum relatos. Ab ipso enim est gratia, penes ipsum causa, in ipso materia copiosa plane. Quis illam explicet? quis, ut  interim de essentia sileam, eius loquatur beneficia, eius et iudicia? Nullus hic sermo nimius: nullus satis multus. Exaltate, inquit Scriptura, Dominum quantum potestis; maior est enim . Diues sane materia, dulce negotium. Quid enim dulcius? quid hac occupatione gratius, que sola fruitionis angelice et future conuersationis superinduit et uestit imaginem? Bonum est, inquit Psalmus, confiteri Domino, et psall re nomini tuo, Altissime. Quia delectasti me in factura tua, et in operibus manuum tuarum exsultabo . Si sic delectat, sic letificat magnificentia tua, Domine, essentia quid faciet? si complaces in operibus tuis, in te ipso qualis nobis eris?

2. Felices qui id prelibare possunt: uacare et  uidere quam suauis est Dominus! Heu me! quod non in hoc ipsum libere labuntur tempora: quod distracto mordacibus curis animo, corrosus quodam modo et dimidiatus ad tam pium accedo spectaculum: quod de eius iugitate cum propheta gloriari non licet: Super speculum Domini ego sum stans iugiter per diem; et super custodiam meam ego sum stans totis noctibus . Non illi in uacuum diffluebant tempora, imo non ipse uagabatur et uolitabat cum tempore, qui tempora rel gata tenebat in sui custodia, uel in Domini specula illa expendens. Salubris quidem illa, sed ista suauior. Denique aduerte illam nocti comparatam, istam diei. Quid enim ait Apostolus? Nos autem reuelata facie gloriam Domini  speculantes, in eamdem imaginem transformamur a claritate in claritatem . Optimum plane immaculatum se custodire, nec conformari huic seculo: sed longe prestantius futuro reformari, et transforma i a claritate in claritatem. Huic speculationi instare, super speculam Domini stare est, et stare per diem. Stans, inquit, iugiter per diem. Quid ergo? non sunt infirmata genua tua, benedicte propheta, a iugitate? non sunt infirmata a ieiunio? Et quidem non ieiunium, sed suauis est magis epulatio huiusmodi speculatio. Denique qui habitat in excelso, panis ei datus est, aque eius fideles sunt.

3. Quis dabit mihi pennas sicut columbe, ut uolare possim in tam fidam et fecundam stationem, ubi requies 166 est et refectio? Rarus mihi illo  accessus, si tamen ullus. Rarus, sed forte et interruptus statim, et sicut umbra, cum declinat, ablatus: donec iterum locustarum more subitum excutiar in saltum. Bonus quidem saltus, de quo legis in Psalmo: Notum fac mihi, Domine, finem meum, et numerum dierum meorum quis est. Denique et pro Idithun, id est, pro transiliente, hic psalmus inscribitur . Transilierat cuncta que transeunt, ad ea que sunt et manent, mente transmigrans. Numerus ille sine numero, finis sine fine; finis miseriam exterminans, felicitatem non terminans. Finis enim legis Christus, ad iustitiam omni credenti ; finis idem ipse fidei ad letitiam omni cernenti. Siquidem ipse Sapientia attingens a fine usque ad finem fortiter, et disponens  omnia suauiter . A fine ad finem: a fide ad spem, attingens quasi uia; disponens, quasi uita. Ego sum, inquit, uia, et ueritas, et uita . uia deducens, ueritas docens, uita dulcescens. Hec enim est uita eterna, ut cognoscant te uerum Deum . Cognitio hec plena dulcedinis. Adimplebis me letitia cum uultu tuo: delectationes in dextera tua usque ad finem . In hoc fine disponemur suauiter, quando ipse fuerit omnia in omnibus; deletisque omnibus ueteris hominis reliquiis, absorpta erit a uita mortalitas, a uirtute infirmitas, a ueritate cecitas; et carnalis concupiscentia ab abundantia spirituali.

4. Que quoniam sibi dum hic uiuitur aduersantur,  pugnandum est fortiter, ut pausemus feliciter, et pugna uertatur in pacem, sicut scriptum est: In pace in idipsum dormiam et requiescam . O uera pax et plena pax, tanto magis uera, quanto minus uaria; tanto plenior, quanto perennior! Id ipsum diuersitatem excludit, pax aduersitatem. Non laborabunt frustra, nec generabunt in conturbatione . Quasi dicat: Non laborabunt sine fructu; nec laborabunt ad fructum. Nullus hic sine labore fructus, sine fructu labor frequens. Cum operatus fueris terram, non dabit fructus suos . Modo parturimus et gemimus, tunc de partu gauisuri. Non meminit pressure mulier cum puerum peperit : peperit enim masculum,  in quo imago est et gloria Dei. Sed quando fiet istud, quando adimplebitur quod legitur: Scimus cum apparuerit, quod similes ei erimus, quia uidebimus eum sicuti est?  Ad hanc uisionem omnis creatura ingemiscit, suspirat, et parturit usque adhuc . Ipsa est uere Sapientia, diuinam nos suauiter disponens ad imaginem. In multis nunc uexati, tunc in cunctis bene disponemur : non per uices temporum, non per gradus profectuum; non de uirtute in uirtutem, nec de claritate in claritatem, sed simul et semel in omni uirtute et omni ueritate. An non hoc ipsum Isaias dicit: Antequam parturiret, peperit; antequam parturiret, peperit masculum?  Que est ista, que tanta cum  festinatione, sine omni fatigatione peperit? Utique ipsa, de qua loquimur, Sapientia, que dicit: Ego mater pulchre dilectionis et agnitionis . In hac parturitione nos ad plenum pariet, quando sine difficultate in eternitate ueritatem contemplabimur; caritati contemperabimur. Filioli mei, quos iterum parturio, donec formetur Christus in uobis, ait Paulus . Ergo, nunc parturit Apostolus, tunc ipse Dominus pariet. Si ego, qui ceteros parere facio, ipse non pariam? qui generationem presto ceteris, sterilis ero; dicit Dominus?  Imo erimus omnes docibiles Dei, conformes ei.

5. Denique in hac conformitate de eius uisione nata, in 167 prolem renouamur masculinam:  siquidem uir imago est et gloria Dei. Unde non debet uir uelare faciem suam , id corporis pretendens habitu, quod tunc erit in spiritu, quando mentis reuelata facie, gloriam Domini speculantes, in eamdem transformabimur imaginem, absque proficiendi articulo, et deficiendi periculo. Hoc enim est quod admirando dicitur? Quis audiuit unquam tale? aut quis uidit huic simile? Si nata est gens semel, et si parturiuit terra una die; quoniam peperit Sion filios?  uere enim Sion, que specula dicitur, in die parit, et in die una illa que in atriis Domini melior est super millia. De qua et Propheta alias: Et erit dies una que nostra est Domino: non dies et nox. Et in tempore uespere lux erit. Quoniam quidem non occidet ultra sol tuus,  neque luna minuetur: sed erit tibi Dominus in lucem sempiternam . Hec est dies que nota est Domino: hec est enim dies, Dominus. Nemo nouit Patrem nisi Filius, et cui uoluerit reuelare . Ipsius reuelatio etiam nos dies efficiet: similes ei erimus cum apparuerit. Dies, inquit, formabuntur, et nemo in eis ; eorum utique quibus dicitur: uos estis lux mundi . Habetis nunc propheticum sermonem, cui benefacitis attendentes quasi lucerne, donec illucescat dies . Iam quidem lucerna reconditur, cum Lucifer oritur. Euacuabitur enim sermo propheticus, euacuabitur apostolicus et sermo et sensus. Ex parte, inquit, cognoscimus. Euacuabitur  autem quod ex parte est, cum uenerit quod perfectum est . Propterea ait Philippus: Domine, ostende nobis Patrem, et sufficit nobis . Tu, inquit, et Patrem. Non alius quam tu; non aliud quam ipsum; et sufficit nobis.

6. Inuisibilia quidem tua, per ea que facta sunt, intellecta conspiciuntur; sempiterna quoque uirtus et diuinitas : sed aliud est uidere te, nullo mediante; aliud alieno beneficio. Quid enim mihi lucernam accendis? ut solem conspiciam? Bona lucerna, sed infirmo oculo; bona sunt ubera, sed paruulis in Christo; bonum est speculum, sed melius est osculum. Ideo osculare me tu osculo oris tui; oris, inquam, tui, non operis tui. Intus os, foris  est opus. Quis mihi det, inquit, te fratrum meum sugentem ubera mea, ut inueniam te foris, et deosculer te?  Quem inuentum foris deosculari exoptat, uocat et sugentem ubera, de incarnationis exinanitione aliquid significans. Alio autem modo, etsi in unione persone, per operis tamen indicia Sapientia artifex foris relucet; foris delectatur, etsi suauiter, non sufficienter. Fac quod sufficiat, ostende te ipsum, ego te foris studiose requiro, tarde inuenio, cum difficultate retineo, et quodam modo fugitantem et elabentem uotiue deosculor. Bona hec oscula, sed sicut in imagine, sicut in umbra; bona hec oscula, et ad tempus reficiunt, sed non sufficiunt: fac quod sufficiat. Deosculare me tu osculo oris tui, osculo uerbi, non carnis; ueritatis, non  imaginis; osculo uoluntarie indulto, non uiolenter extorto; osculo manifestationis tue, et conformationis mee, ut tibi compositus, tibi copulatus, in uno sim spiritu. Qui enim adheret Domino, unus est spiritus . Indiuiduus iste amoris et unionis complexus, iure osculi censetur nomine. Et ideo tibi osculandi delego officium, auctoritatem attribuo, ubi totum est operis tui, non laboris mei; indulgentie tue, non diligentie mee; manifestationis tue, non mee inuestigationis.

7. Propterea dico: Manifesta mihi te ipsum, per te ipsum, sicuti es, et sufficit mihi. Satiabor, cum apparuerit gloria tua : cum me infuderis uino illo, uino nouo, quod ipse potas, ipse propinas in regno tuo. Merum illud uolo, non mistum;  purum, et sine lacte, quia lac paruulorum est. Euacuabuntur que sunt paruuli. Meliora sunt quidem ubera uino, sed non isto; magis autem optimum istud super ubera. Denique non hec inebriant, sed illud; et mentis statum in nouos quosdam inusitatosque transfundit sensus. Ubera dum suguntur, siccantur; illud quod inebriat, exuberat iugiter. Nolo eius feruorem, lactis frigore temperari; purum exspecto et perenniter manans. Sic etenim legimus: Inebriabuntur ab ubertate domus tue, quoniam apud te est fons uite, et in lumine tuo uidebimus lumen . Inusitata hec plane ebrietas, que lumine fit, non liquore; sinceritate, non sicera. Ideo emitte lucem tuam, et ueritatem tuam; plenitudinem, non pignus quod presentiam tuam tardet,  gratiam temperet, lumen 168 obumbret: quod in umbra promittitur, prestetur in lumine. In umbra est quod propheta loquitur: Oculus non uidit, Deus, absque te, que preparasti exspectantibus te . Sed etiam que in Numeris hereditatem non possident, sed postulant paternam, filie dicte sunt Salphaad , id est, Umbre: nec enim poterat Salphaad, non poterat umbra uiros generare, in quibus imago est et gloria Domini. Quod quidem non erit, quandiu credimus: sed cum uidebimus, tunc erimus similes ei. Propter hoc qui sumus in corpore peregrinantes a Domino, postulamus cum filiabus Salphaad: quid enim postulemus, sicut oportet, nescimus : postulamus  hereditatem paternam; Dominus enim pars hereditatis mee . Postulamus cum apostolo: Ostende nobis Patrem, et sufficit nobis . Non insisto ulterius, citra non subsisto: in hoc mihi desideriorum limitem pono, uotorum colloco finem. Quis tandem ille finis? Quem dicit Apostolus: Finem uero uitam eternam . Que est ista uita eterna? Quam dicit Christus: Hec est uita elerna, ut cognoscant te uerum Deum, et quem misisti Iesum Christum .

8. Ad hunc finem quasi ad conclusionem uniuersorum uoto transierat, qui loquitur in Psalmo, Notum fac mihi, Domine, finem meum; finem boni, et finem mali: illius, quia consumitur; huius, quia consummatur. Ideo uere finem, finem purum, plenum,  perpetuum: a malo purum, in bono plenum, in utroque perpetuum: pure afficit, plene sufficit, in neutroque deficit. Hoc enim est quod addit: Et numerum dierum meorum, qui est . uere enim dies illi sunt simul, et non succedent ei: non minuitur, non mutatur illorum dierum numerus. Propterea dicitur, qui est. Quonam modo dies meus deficit, si sol meus non occidit? Non occidet, inquit, sol tuus, et luna tua non minuetur . Ego luna, et ille sol: et ideo illa non minuetur, quia a a perenni et ubique presenti sole non mouetur. Dierum ergo illorum noua quidem ratione non erit terminus, et erit numerus: erit ibi nobis iugis et indefessa sempiternitas, sed non erit omnimoda, et diuine unitati conformis simplicitas. Cetera enim  omnia, licet sempiterna sunt, simplicia tamen nequaquam sunt; quibus non hoc est esse, quod hoc uel illud esse: nec hoc uel illud esse, quod quidlibet quod sunt, esse. Nam in creatura spirituali, que sunt in se ipsis infinita, sunt propter interminabilem perseuerantiam, et ad se inuicem quodam modo determinata, et definita propter certam quamdam naturarum affectionumque distantiam. Denique, In domo, inquit, Patris mei, mansiones multe sunt : mansiones plane luminum, quoniam ipse Deus lucem habitat inaccessibilem ; ut quod hic dicitur numerus dierum, illic intelligatur multitudo mansionum; non quod singulis sunt singule, sed etiam alicui multe, iuxta illud, Et tu esto potestatem habens supra decem ciuitates  : nam et stella a stella differt in claritate . In quo enim precesserit uirtutum numerus, multiplicabitur et numerus claritatum, sicut se habet promissio prophetica: Implebit Dominus splendoribus animam tuam . Felix plane anima, que non uno tantum, sed multis fuerit repleta splendoribus, illis utique de quibus dicitur: Tecum principium in die uirtutis tue, in splendoribus sanctorum . Serenissimi splendores isti dies, et uirtus claritatis.

9. Quis dabit mihi ut trini splendoris huius radio spiritus meus illustretur, ut dies meos beatissimus hic numerus expleat, compleat, et contineat? Quis, inquam, dabit mihi, ut eternitatis ad lineam se  porrigant, in ueritatis splendore fulgeant, et ferueant in spiritu caritatis? Sic enim, non ut in mundi prima conditione, mutuus uespertini et matutini temporis recursus plures disterminabit dies, sed continuus erit dies, et totus meridies. Ibi, ut ita dicam, inter mane et uesperam nox infelix explosa est: in isto utrosque terminos indeclinabiles occupabit meridies, iuxta quod legitur, In tempore uespere erit lux ; quoniam non erit uel temporis transmutatio, uel uicissitudinis obumbratio. Sed quando erit istud? quando te ipsum nobis in illo meridiano, sicut es, manifestabis, bone Iesu? In te enim uidebimus Patrem, et sufficiet nobis. O pigra tempora, et tarda pectora! tarda ad cernendum; nam ad credendum prompta.

 10. Appropia, Domine, tu nobis, ut nos dicero possimus: 169 Ecce hic uenit saliens in montibus, transiliens colles . Appropinqua, et preueni tarditatem nostram. Denique et modo lectum est quomodo duobus illis euntibus in Emmaus appropinquasti, fidei tarditatem in illis increpans, et te ipsum de Scripturis interpretans; intus aperiens, et foris apparens, sed nimis cito disparens; forsitan quia non pleno meridie te manifestasti, sed sub ipsa uespera et inclinata iam die. Denique in omni illa beate resurrectionis apparitione, nusquam meridiem legisse me memini; sed uel fere nondum inchoatam diem, uel iam inclinatam: ut omnem hic ueritatis lucem quodam ignorantie temperatam obscuro intelligas. Simul grata in hoc aduertenda distinctio, quod  querentibus se studiose mulieribus diluculo ad monumentum apparuit; sero autem die illa una Sabbatorum, reclusis discipulis in domo . Utinam ergo et nobis, Domine, in hoc uel diluculo uel crepusculo appareas, optimus plane super utrumque meridies! Sed in illo cubabimus in patria. Interim dum in uia sumus, oramus, Domine, ut uespertine lucis nos refocilles umbraculo. Sed nos iam cum die sermonem claudimus, sed te non excludimus: magis autem in te terminantes, et a te inchoantes, in matutino tibi gratias referamus, in illud Cantici erumpentes, Sub umbra eius, quem desideraueram, sedi .



TRACTATUS II. De querendo Christo, et de uiatorum beatorumque contemplatione.


1. Declinauit paululum Dilectus noster inter noctis tenebras: ubi ergo queremus illum? Quem illum? Illum utique qui ait: Ego flos campi . Si ergo illum querimus, egrediamur in agrum, imo ingrediamur in hortum: siquidem ille descendit in hortum suum, ad areolam aromatis . Denique et in horto Maria dum quesiuit, inuenit . Quesiuit ipsa lamentando; nos queramus laudando. Dulce quidem negotium, sed dulcius premium. Quale premium? Quod legitur in psalmo: Sacrificium laudis honorificabit me; et illic iter quo ostendam illi salutare Dei . Ergo laudantibus manifestandus est iehsu. Queramus  cum laude, sed in horto queramus; in horto est traditus, in horto est passus, et apparuit in horto. Que uidit, ideo et ait: Qui habitas in hortis, amici auscultant, fac me audire uocem tuam . Amici, Petrus et Ioannes. Amici, discipuli, qui audierunt: uos amici mei estis . Fac me audire quid illis annuntiem; illi in agro, ego in horto. Illi quasi uiri manum mittunt ad fortia, ego ad suauia. Felix mulier, que audire te meruit, felicior que uidit; uox enim tua suauis, et decora facies: sed felicissima, si ad quam manum tetenderat, tetigisset,tenuisset, et retinuisset: nunc autem dicitur: Noli me tangere . Quod una non potuit, plures potuerunt, ille quibus dixit: Auete. Et accesserunt, et tenuerunt pedes eius . Quod non potest singularitas, obtinet communitas, obtinet caritas. Queramus ergo unanimiter, et queremus utiliter. Denique, que cum unguento uenerunt, ille inuenerunt. Bonum unguentum de quo legitur: Ecce quam bonum et quam iucundum habitare fratres in unum! Sicut unguentum in capite .

2. Forte nec tam se inueniri permisit, quam ultro ingessit. Pedes eius, inquit, tenuerunt, non tamen unguento perfuderunt. uiuentem enim repererant, quem quesierant cum mortuis. ueniebant, ut inungerent Christum, ut perungerent unctum; et ipse ad illas ueniebat, totus spirans uitalem immortalium odorem aromatum. Ante passionem perungi se uoluit, et postea sepeliendus permisit; sed resuscitatus  non indiguit. Abundabat enim iam non modo immortalitatis, sed et regie supereminentisque potestatis unguento; sicut et ipse testatur: Data est mihi omnis potestas in celo et in terra . Et: Dedit illi Deus nomen quod est super omne nomen . Propterea dicitur: Oleum effusum nomen tuum  ueni in hortum meum, soror mea sponsa; messui myrrham meam cum aromatibus meis . Quod, inquit, seminaui de tuo, sed de meo messui mihi, imo et tibi; mihi re, tibi in spe. Propterea inuito, ueni in hortum meum, soror mea sponsa. Grata uocabula, et plena dulcedinis, que uel nature, uel gratie copulam sonant. Consors factus  nature, gratie uicem rependo. Ideo sororem te 170 uoco, sed in carne; sponsam, sed in Spiritu: in carne, in qua integra assumpta est humanitas; in Spiritu, per quem infusa est caritas. ueni ergo, soror mea sponsa. ueni tanto subarrhata pignore, secura de plenitudine. Messui myrrham meam cum aromatibus meis. Myrrham so ori, sponse aromata: myrrham carni, aromata spiritui: myrrham incorruptionis, aromata ueritatis. Cognoscetis ueritatem; sed cum uos mea docuerit unctio. uos cum unguentis uenitis, sed ego alia habeo, que uos nescitis, unguenta noua, immo et uetera: omnia enim noua et uetera coaceruaui mihi. Future etenim in mundi fine resurrectionis in me iam pullularunt initia: et antique illius eterne claritatis perseuerat gloria.  Siquidem clarificauit me Pater claritate quam habui, priusquam mundus fieret.

3. uere, Domine, optima hec unguenta sunt, et ad sponsam tuam iam ill rum peruenit fragrantia. Unde et dicit: Ecce odor dilecti mei, sicut odor agri pleni . Denique quo tu precedis, illa subsequitur: sic etenim dicit: Trahe me post te, in odore unguentorum tuorum curremus . O beata tempora, cum de se illud dici audient: Qui sunt isti, qui ut nubes uolant?  Nunc spiritus est promptus, sed caro est pigrior: uires infirme uotum non equant. Propterea trahe me post te, in odore tuo curremus. Bonus est cursus, sed tractus efficacior. Ex pecta morantem, trahe uolentem. Curram deuotius, si mecum cucurreris; curramus simul,  tu in unguentis, ego in odore, Felix anima, que post laborem iam in unguentis letatur; in quam cognitionis et dilectionis tue se effundit unctio: magis autem assumpsit et absorbuit in se uoluptatis torrens, et multitudo dulcedinis. Beate sane absconditur qui ibi reconditur, consepultus cum Christo, imo in Christo; et est, sicut legitur, sepulcrum eius gloriosum ; gloriosum plane, cuius factus est in pace locus, et habitatio in Sion . Ibi qui sunt, te contemplantur in specula. Nam nos quid nisi in speculo, in speculo creaturarum, et Scripturarum enigmate? Nos in figuris et obscuritatibus: in ueritate et sinceritate illi. uacant et uident, stant et au cultant, et gaudio gaudent propter uocem sponsi, et propter faciem  sponsi. uox enim eius suauis, et decora facies: ideoque iuge desiderium, indefessa alacritas, in tam suauem auditum et contuitum superextendit participes unguenti: oleum enim effusum in illis nomen tuum. Oleum iure; nomen enim tuum et notitia, lux est et letitia: letitia profusa, letitia diffusa in corde; non adhuc credentium, sed iam contuentium. Non est ibi cor et cor, sed cor unum omnium. O quam bonum et quam iucundum habitare, inquam, in unum: et ibi in unum! Ibi eum Dominus mandat, et emanat: mandat aperte, emanat abunde; et ubertim effundit benedictionem, et uitam usque in seculum.

4. ue mihi quod non effundo plene quod utcunque  capio! ue ab ariditate sermonis, magis uero a sensuum! Nec enim satisfacit uel sermo affectui, uel affectus fidei: sed nec fides sufficit, que non plene reficit. Satiabimur, inquit, cum apparuerit gloria tua . Cum ergo uenerit species, abibit esuries, esuries egena, non esuries plena: esuries ieiuna. non esuries refecta. Bona quidem refectio que fastidium euacuat, exacuit desiderium: bona auiditas, quam satietas parit. Qui edunt me, inquit, adhuc esurient . Quid est epulari, nisi contemplari? Epulentur iusti in conspectu Dei , id est, conspiciendo Deum. Quid est autem esurire, nisi semper querere? Querite Dominum et confirmamini: querite faciem eius semper . Querite semper faciem, qui uidetis  facie ad faciem: nos qui sumus in corpore, quid nisi posteriora conspicimus? Trahe nos post te. Trahe nos de posteriori ad faciem, de fide ad speciem, de odore ad unctionem: nam per fidem ambulamus, et in odore currimus. Felices qui sic cucurrerunt, ut iam comprehenderint, nec habent ultra quo currant, sed in ueritate stant, et non uacillant, omnimodis perfusi unguentis immortalitatis, immutabilitatisque delibuti myrrha. Ibi te laudant tanto uberius, quanto liberius. Cognoscetis, inquit, ueritatem, et ueritas liberabit uos . Ergo ad coruscum ueritatis disparebit uanitas: uanitati enim creatura seruit non uolens : et graue 171 corruptionis iugum computrescit a facie olei , ab affluentia unguenti. Mensura enim  bona, et conferta, et superfluens dabitur in sinum uestrum . Tu, Domine, dabis, et te ipsum nobis dabis: pars enim mea Dominus. Sed quid est quod in mensura te donas, qui ipse magnus et immensus es? Num pro uasculi capacitate infundis et oleum? Quid ergo est quod superfluentem dicis? An quia plus effundis quam capimus? neque enim, si omni nisu ad capiendum te nos extendimus, totum comprehendimus. Potens est Deus facere supra id quod petimus et intelligimus: quanto magis id quod ipse est et factum non est, nostre exsuperat modum appetentie, et intelligentie limitem? Ecce, inquit, declino in eos, ut flumen pacis, et ut torrens inundars glorie . Nunquid ergo absorbere poterit homo flumen, cuius impetus letificat  ciuitatem Dei; et exhaurire Iordanem, ut totus in os eius influat? uere, Domine, non angustiamur in te: tu enim das affluenter; nec paucis das, nec panea das, nec parco et remordente animo; preueniens merita, et excedens uota: non angustiamur in te, angustiamur autem in uisceribus nostris. Yantas habentes promissiones, karissimi, dilatemur et nos, dilatemur ad optandum, ut dilatemur ad obtinendum.

5. Tu, Domine, tu potius placido et leni allapsu ubertatis tue  , qui celum sicut pellem extendis, uetustam factam cordis mei pellem, et inerti contractam situ lexiter  extende; rugas eius explica, extrahe sinus, dilata receptacula: ut sine mensura te concupiscam, et sine mensura capiam, capaciorem me faciat hec sancta cupiditas. Sic enim experientie tenui prelibato gustu, quo fides persuadet, preuolabit affectus; et rationis impulsum feruida non exspectabit alacritas: ita, inter tentationum dura ac diuturna, minus laborabit sancti constantia propositi, propensi desiderii et pie spei exspectatione protracta. Sed exspectemus hic et respiremus paululum fesso parcentes spiritui, ut breui fotus interuallo feruidior exsurgat.



TRACTATUS III. uie et patrie quam dispar sit gaudium.

1. Nocturna quiete a te refectos dignum est nos,  Domine, in matutino astare tibi: astare, an sequi? Felix qui te assidentem foribus suis matutinis inuenerit, ut astare possit, et astare in uesperum; ne subito elapsum uolatu, uago uultu tenues inter auras quereret. Tu enim tenebras ponis latibulum tuum . Lux es, et latibulum: lucem siquidem habitas inaccessibilem . Propterea nobis tenebre, quibus est inaccessibilis: sed si inaccessibilis uisui, non tamen et uoci; quia quo non approximat ratio, pertransit oratio. Clamor, inquit, meus in conspectu eius introiuit in aures eius . Ergo et clamor noster intret in conspectu tuo, ut et ipse egrediaris in conspectu nostro, et indulgeas uel uideri, qui te non sinis teneri. Reuertere, reuertere, ut intueamur te: ut intueamur  , donec teneamus. Reuertere: similis esto, dilecte mi, capree aut hinnulo ceruorum, super montes aromatum . Similis esto, inquit, capree: uidearis, et auoles; adsis, et elonges: adsis aspectui, absentans te tactui. Denique et mulieri dicitur: Noli me tangere , et quasi quadam experientie fida attrectare manu. Ecce, Domine, manum abstineo, oculum intendo. Mane astabo tibi et uidebo . ue mihi, si et illud audiam: Auerte oculos tuos a me, quoniam ipsi me auotare fecerunt ! An forte dum fugis aspectum, accendes desiderium, ut anxius queraris, dum amplius amaris. Denique fuga tua nos auidus ad cursum sollicitat.

2. Quis ponet pedes meos quasi ceruorum, ut  possim expeditus et alacer hunc hinnulum sequi? domesticas dediscere curas, et celesti in solitudine siluescere? Bonum est exonerari se ipso, onere grauissimo, et caprearum sensim in leuitatem deficere. Propterea propheta. Non laboraui, inquit, te, Domine, sequens. uerum est quod dicis, benedicte propheta, uerum est, sed adhuc parum; non laborare non sufficit, nisi et leteris. Ideo quod tu minus eloqueris, alius perexplicat: Cantent, inquit, in uiis Domini, quoniam magna est gloria Domini : itemque: Cantabiles 172 mihi erant iustificationes tue in loco peregrinationis mee . Totum intus agitur, in corde enim canitur: nam et ibi curritur. Ascensiones in corde suo  disposuit in ualle lacrymarum . Que est tamen ista ratio ascendentis cum lamento, et peregrinantis cum cantico, cum aut lamentari non possit in patria, aut letari in terra aliena? Quomodo cantabimus canticum Domini in terra aliena? . Sed forte, imo certe qui super flumina Babylonis sedent et morantur, plorant: et qui egrediuntur, exsultant. Et qui ascendit in ualle lacrymarum, ascendit et de ualle lacrymarum: et licet de lacrymis, non tamen cum lacrymis. Suauius enim est in monte gaudiorum esse, quam in ualle doloris. Quod si cum lacrymis, magis quia pigre ascenditur, et nondum prope acceditur. Non enim quia ascensiones in corde suo disponit, statim et perficit: sed, cum benedictionem dederit legislator,  tunc ibunt de uirtute in uirtutem, ut uideatur Deus deorum in Sion : pergens et properans in letitia cordis ad brauium, sicut qui intrat cum tibia in montem Domini, montem de quo propheta, Et faciet Dominus in monte hoc conuiuium pinguium, conuiuium uindemie, pinguium medullatorum, uindemie defecate . Temperata est adhuc, et non defecata ascendentis letitia, et mista cum lacrymis: Calix enim in manu Domini uini meri plenus misto . Mistum est pergentibus, merum pertingentibus, remanente apud pigros fece. Miscuit hic Sapientia in cratere uinum, ubi nouam defecabit uindemiam. Unum ibi est beatorum negotium spirituum, una anni iubilei feriatio; letari cum Domino, et laudare ipsum: Gaudium  etenim inuenietur in ea, gratiarum actio, et uox laudis .

3. Letare, Ierusalem, erumpe et lauda: lauda maiestatem, munifico refer gratiam. Hoc a te uotum semper exsoluitur, et semper exigitur: prompte exsoluitur, et pie exigitur. Exactio ipsa delectatio est. Commendat se ipsam beate ueritatis uotiua perceptio, et, serenitas afflata sensibus, simul cum luce letitiam infundit. Lux orta est iusto, et rectis corde letitia. Letamini iusti in Domino. Quam pro letitia uicem rependent? Et confitemini, inquit, memorie sanctificationis eius . Ergo letitia de luce, laus de letitia: letitia excrescens erumpit in laudem; et nesciunt perfusa uiscera luminose ueritatis felicem non eructare crapulam, et  temperare a cantico, torrente inebriata dulcedinis. Siquidem et suauitas prouocat appetentiam, et ubertas ministrat sufficientiam; et instantiam perennat eternitas. Denique sic ipsa attestatur suauitas, ubertas, eternitas: Qui biberit aquam quam ego do, fiet in eo fons aque salientis in uitam eternam .

4. O beati spiritus et anime iustorum! o Ecclesia primitiuorum, qui conscripti estis in celestibus! uos uere primitiui, qui prelibatis benedictionis future primitias. Comedite, amici, et bibite; et inebriamini, karissimi . Bibite de cisterna uestra: et fluenta putei uestri excrescant et exuberent; affluant et discurrant in plateis cordis uestri  aque deliciarum uestrarum. Non participent uobiscum alieni: sed nec omnes admittantur domestici. Nos enim ciues sanctorum, et domestici Dei; ciues conscripti, sed nondum suscepti; ciues exsultantes, ciues peregrinantes, ciues uagi et palantes. Siquidem iniquitates nostre quasi uentus abstulerunt nos . uos autem sedetis in pulchritudine pacis, et in tabernaculis fiducie, et in requie opulentie . ue habitatoribus terre, ubi rara pax, securitas nulla, iugis labor, et is egestatem parturiens! Nam et militia est uita hominis super terram , quandiu caro concupiscit aduersus spiritum; et aduersarius noster circuit quasi leo, querens quem deuoret : et in sudore uultus nostri uescimur pane nostro, et  terra cordis nostri spinas et tribulos germinat operanti. Propterea dissipati, et dilacerati, et corde tabescentes, abundantius habemus in manibus sollicite de nobis adhuc gemere, quam secure gaudere in Domino: nisi quod spes bona, primitiarum argumento prospectans in finem, de tribulationum torcularibus consolationis exprimit oleum, quo facie exhilarata et impinguato capite, cum Apostolo in tribulationibus gloriamur, in contumeliis complacemus nobis: Scientes quia tribulatio patientiam operatur, patientia probationem, probatio uero spem : quid uero spes, 173 nisi superuenture in nos glorie primitiua quedam iam prelibare uidetur gaudia? Spe, inquit, salui facti sumus ; et, Spe gaudentes . Nouit enim pia fides  pigra preuolare tempora, et tanquam de presenti affici, quod inconcussa sibi depingit fiducia: sed ea spes quam examinate conscientie puritas, non presumptio parturit.

5. Lauamini, mundi estote: lauamini, et igne examinamini, ut penitentie et patientie exercitio quasi gemino conflatorio ad purum excoctos supernus uos respectus, et roris instar uoluptatis sue aspergine refrigeret, gratanter et glorianter mox in illam uocem erupturos: Secundum multitudinem dolorum meorum in corde meo consolationes tue letificauerunt animam meam . Lauamini et letamini: lauamini frequentius, ut feruentius letemini. Usurpate sepius quod sempiterne nondum potestis. Infelices montes Gelbe, siccitate eterna  damnati, non estis perfusi hac pluuia uoluntaria, nec descendit in uos stilla (suppl. roris] antelucani: propter hoc non estis agri primitiarum, sed nec serotinus fructus exspectatur a uobis. Utinam, Domine, caput meum plenum sit isto rore, et cincinni mei guttis noctium! Quid enim nisi in nocte uersamur, donec aspiret dies, et reclinentur umbre? In meridiano quod exspectamus, nec umbra formidatur, nec stilla optatur. Fluit hic stilla de situla Iacob: sed erit ibi semen eius in aquas multas. Felicia tempora, quando uniuersa facies terre irrigua erit, et superne irrigua, nec sterilis quidquam possidebit ariditas: superius et inferius, utrinque irrigua, quando caro mea, et cor meum exsultabunt  in Deum uiuum. Bonus plane fons, qui tunc ascendet et mundabit cor nostrum, primoque illo melior, quia non poterit exsiccari. Inebriabuntur ab ubertate domus tue, et torrente uoluptatis tue potabis nos: quoniam apud te est fons uite, et in lumine tuo uidebimus lumen . Bonus certe fons, ex quo tales emanant riuuli, uoluptas, ubertas, uita et ueritas.

6. Irrora inde huc: pretende misericordiam scientibus te, etsi nondum totum te; pretende misericordiam, infunde gratiam, effunde Spiritum tuum super nos, qui innouet spiritum nostrum in uisceribus nostris, Spiritum principalem, qui reformet et conformet nos sibi, conformet et confirmet; letificet et illuminet. Iustitie enim Domini recte,  letificantes corda; preceptum Domini lucidum, illuminans oculos , sicut est nostrum hic illuminari et letificari. Alioquin plane letabimur coram te, sicut qui letantur in messe, sicut exsultant uictores capta preda, quando diuidunt spolia . Letabimur ibi quasi possidentes, hic quasi proponentes et presumentes, et prosequentes donec consequamur. Ibi ergo de possessione, hic de promissione: illic de plenitudine, istic de portione. Quod enim inde huc aspergitur, stilla est, non fluuius; scintilla, non caminus. Heu! quam cito et scintilla hec euanescit, et stilla arescit! Memento nostri, Domine, in beneplacito populi tui, uisita nos in salutari tuo, ad uidendum in bonitate, et letandum in letitia, ut lauderis cum hereditate tua  . uisita nos ad uidendum, letandum, laudandum: uisita nos in salute et lumine, in letitia et laude. Bona sunt hec stillicidia, quamuis rara, et quasi rorantia. Rorate, celi, desuper; eterni montes, distillate nobis dulcedinem: in stillicidiis uestris letabitur germinans.

7. Esto tu nobis, Domine, sicut ros, ut et nos germinemus sicut lilium. Nescit uerbum tuum semel emissum uacuum reuerti, sed prosperabitur in his ad que mittitur. Denique ad irrigationem eius pro saliunca ascendet abies, et pro urtica crescet myrtus . Dum deiectos erigit et sublimat, dum carnis incentiua lenit et mitigat, dum desperatos locat et conuersari facit in celestibus, dum exasperatos mollit, et contemperat mitibus.  Iucunda hec uisitatio: sed quasi nubes matutina, et quasi ros mane pertransiens . Iure rori matutino confertur quantalibet in carne contemplatio et mentis excessus: habet enim nescio quid, imo multum quid de noctis frigore, propter minus feruidum affectum; et de noctis caligine, propter subobscurum intellectum, Sed si ideo matutinus, quare ergo pertransiens? pertransiens a nobis, an pertransiens et penetrans in nos? uiuus est sermo Dei et efficax, et penetrabilior omni gladio, ut non tantum cutem foris signet, sed permeet ad interiora, ad 174 medullam transeat, et fiat irrigatio ossium: sermones enim eius molliti super oleum, et ipsi sunt iacula. An ideo quia, si expansum fuerit  sicut celum cor hominis, complicabitur sicut liber, et sicut fumus liquescet? Interpretetur quisque in sententia, sicut experitur in conscientia: perfectus, quod illum infundit et penetrat; proficiens, quod illum pertransit et preteruolat. Pertransit a nobis, ut nos attrahat post se, et transire faciat ad se quasi ipsa fuga, dicens: Transite ad me, qui concupiscitis me . Fortassis nos frequentius transimus a te, Domine, quam tu a nobis: siquidem et accendis lucernam, et euerris domum, et scrutaris nos, iuxta prophetam , sicubi inuenias intus sordes latitantes, uanis et uagis, mollibus et molestis curis et cogitationibus immersos, non modo cum Deo et mundo animum dimidiantes, sed in alteram propensiores et promptiores  partem; etsi non pro cupiditate, tamen pro consuetudine. Nam et que utiliter admittuntur cure, uiolenter se ingerunt: sicque cum non urget necessitas, tamen occupat superuacuitas. Denique uidemur mihi siluam refugere, que fluit cum silentio, Babylonis flumina sectari. Sed nos iam aliquanta sermocinati sumus tecum, Domine, et de te: et suauiter refecti sumus, quasi catelli de micis que cadebant de mensa tua. Si sic afficis transiens et transmeans, quid facis manens et commorans? Heu me! quod indigni sumus tam dulci commoratione. Mane nobiscum, Domine, quoniam aduesperascit, et inclinata est iam dies . uere inclinatur, cum tu declinas. Compellite eum, fratres, precum uestrarum instantia. uim ei intulerunt duo illi euntes  in Emmaus, cum se fingeret longius ire. Quid ergo fingit, quod non facit ueritas? Ire se finxit, manere compulsus; sed non permanere: nam inter cenandum euanuit. Sed illa abeundi fictio manendi est occasio. Quasi abire se fingit, spiritualem attenuans letitiam: sed occultus manet, iustitiam continuans, humilitatem accumulans.



TRACTATUS Iu. De confabulatione et meditatione circa res diuinas.

1. Habes quod rogasti, sed habes illud quodam cumulatum fenore. Ego tamen fenus hoc meis assigno commodis, et inter lucra deputo. Omnino non possum bonis non deputare successibus, quoties confabulandi tecum alicunde occasio erumpit. Redarguis fortasse, quod fabulationis usus  sim uerbo; et, quoniam nisi de re seria nil fere loqui solemus, maiestati sensuum tali iniuriam uocabulo fecerim. Annon tibi confabulatio uidetur, cum et quod non uidemus loquimur, et quod non audimus, testamur? Oculus, inquit propheta, non uidit, Deus, preter te, que preparasti exspectantibus te : sperantibus et exspectantibus, sed nondum spectantibus. Quod enim uidet quis, quid sperat?  Quod si id quod uidemus, per speculum est, et in enigmate; quanto magis id quod loquimur? non enim potest sermo, quantumuis disertus, sensuum perexplicare secreta. Et quidem mihi, meo pro sensu ut loquar, future respectu ueritatis quedam uidetur quasi fabula, omnis ad  illam intimandam figurata parabola. Specie grata sint, unitate compacta, usu commoda, uirtute efficacia uniuersa que creata sunt: sed quid ad illam diuine essentie immensam et simplicem et eternam unitatem, sapientie pulchritudinem, pondus amoris et uires potentie? Denique et ipse est qui est , et sapientie eius numerus non est : et plenitudo caritatis eius scientie supereminens est. Et quis loquetur potentias Domini? omnia que ad illa nobis utcunque innuenda in sermonis assumpta sunt usum, inestimabiliter sunt nature ratione dissimilia, et comparatione nulla. Non comparabitur ei aurum de Aethiopia, nec componentur tincture mundissime . Et tamen auro et tincturis, flore  et fructu, et omni, que creata est, pulchritudine. quod super omne pulchrum est nobis coloratur et pingitur ut, quia penitus intimum est, iuxta quod est omnino nos lateat; et per superinductus figurarum colores aliquatenus intimatum sub umbra interluceat. Bona quidem umbra, et ad horam refrigerans. Propterea dicitur: Sub umbra eius quem desideraueram sedi, et fructus eius dulcis gutturi meo .

2. O quam delectabilius, quam affectuosius non sub 175 umbra, sed super umbram in te ipso, bone Iesu, sederet, et hoc desiderii sui fine potita quiesceret. Nunc autem sub umbra quiescit, et sub umbra se reficit? Sed qualis refectio, quam sequitur defectio? Ex parte enim cognoscimus: euacuabitur quod ex parte  est, cum uenerit quod perfectum est . Sunt hec interim fulcimenta labentium, et fomenta languentium. Denique subsequitur: Fulcite me floribus, stipate me malis, quia amore langueo . Felix, in quo sanctus amor languor est, non passio. Sunt enim qui caritate subito uulnerantur, ut subinde sanentur; quasi Ione hedera, que sub eadem hora qua uiruit, aruit . Ergo est passio desiderii affectus concitatus: languor, continuus. O male sanum, imo uere insanum cor, quod esse nescit hoc uulnere saucium! uulnerata, inquit, caritate ego sum . Non modo uulnerat, sed etiam necat: Fortis est enim ut mors dilectio . Denique Apostolus: Mortui estis, et uita uestra abscondita  est cum Christo in Deo . Dum uita reconditur, et uotum accenditur; ueritas iacet, et uirtus languet: anxii estus desiderii figurarum refrigeratur umbris, et primeuis fulcitur floribus. Pulchre satis he figure sunt: et laborantem recreant affectum, puerilibusque refocillant blandimentis, ut solitis et sensibilibus oblectamentis inusitatorum capiamus experimenta gaudiorum. Platee tue, Ierusalem, sternentur auro mundo . Sternam per ordinem lapides tuos, et fundabo te in sapphiris . Ponam desertum tuum quasi delicias, et solitudines tuas quasi hortum Domini , et cetera quam plurima a Prophetis et Apostolis in typo celestis dicta Ierusalem. Cum eius porte et platee, muri  et metalla, lapides et ligna, fontes et flumina describuntur, quantum afficiunt et oblectant! quam lete audiuntur, quamuis parum dilucide dicantur! Incomprehensibiliter enim aliud et incomparabiliter amplius relinquitur in suspicione, quam ponitur in assimilatione. Letatus est Ionas uehementer sub umbra hedere, sed hedera illa aruit, et figura abiuit. Propterea cum de figuratis texuntur collationes sermonibus, quasi confabulationes quasdam licenter dixerim, non propter adumbratam interius eternam ueritatem, sed propter obumbrantem exterius uanitatem: euacuabitur enim quod ex parte est. Denique habes in Euangelio, de duobus illis euntibus in Emmaus, quod fabularentur et secum quererent:  fortasse quia querebant, et nondum tenebant; nutabant, et fide non stabant. Ideo querentes et conferentes, ambulantes et confabulantes dicti sunt: sed tamen ita confabulantibus ipse iehsu appropinquabat, et ibat cum illis .

3. Unum suauiter recolis, quam frequenter et cor nostrum ardens erat in nobis de Iesu, cum loqueremur de illo in uia. Que enim de illo locuti sumus, ipse prior in nobis locutus est. Utinam sepius istud mihi contingat, de illo totum querere, conferre et colloqui; de illo, inquam, et tecum: nec tam loqui, quam audire te loquentem! Pressus est sermo tuus, ut tamen que sentis, sufficienter exprimas: pauca uerba, sed plena sensuum; uideris mihi singula in iudicium uocare, adeo tibi nullum  inconsultum elabitur. Denique fauus distillans labia tua. Ita enim quadam cum mora et deliberatione, et quasi de libra, que loqueris prodeunt, ut distillare magis quam profluere credaris. Extenuata sunt, et subtilia sunt, et euaporata sunt; propterea distillantia sunt, secreta sunt, et suauia sunt, et de intimis erumpentia sunt: et ideo quasi fauus sunt. Hoc sibi uult quod sequitur: Mel et lac sub lingua tua . Sub lingua, inquit; et non, In lingua. Maius enim est quod sub ipsa latet, quam quod in ipsa lucet. Quid si etiam supra linguam? Sub lingua tua mel et lac. Non enim tantum in sermone est, nec totum in sermone est: sed sicut nichil habes in ore simulatum, ita multum est quod est in corde occultatum. In lingua sunt que  manifeste loqueris: sub lingua sunt, que latenter suggeris: supra linguam sunt, in quorum edissertione elinguis est quamlibet eloquens, et sermo silentium.

4. Memini, nisi fallor, aliquoties in ipso orationis processu pressisse te sermonem, attentum et attonitum ad erumpentem in corde lucem uel letitiam, uocem rupisse, ut uerteretur in suspirium, quod formabatur in uerbum. Nam etsi lingua sufficiat ad euidentiam [al. ad erudiendum], intrinsecus 176 tamen stupor, et amor, et admiratio radiantis desuper luminis, prodeuntem per uerba animum conuertit ad se, rapit in se, et continet intra se; spiritualique cum Mose circumuoluit nebula , et nubem ponit amictum eius,  et tenebras latibulum, ut fiat ad interiora stupidus, ad exteriora mutus. Mel ergo sub lingua tua, et dulcedo sub uoce tua, non quasi inferior, sed quasi interior: imo et sub mente tua, dum illa concepte necdum compos dulcedinis, pullulantia introrsus gaudia non potest uel ad plenum explicare, uel experta tolerare: totam se illis cedens, sed non ex toto illa possidens. Defecerunt, inquit Psalmista, oculi mei in eloquium tuum: non modo ad eloquium, sed etiam in eloquium: in eloquium tuum, illud concupiscendo; ad eloquium, illud concipiendo: in eloquium tuum, ex qua parte est ignitum; ad eloquium tuum, quia uehementer est ignitum: Ignitum enim eloquium tuum uehementer . Propterea anima mea liquefacta est, ut dilectus locutus est. Quesiui illum . Anima mea liquefacta est, non sufficiens quod audit, capere; et dulci ex auditu auidior effecta, non desinens in illud concupiscere. Ideo adiungit: Quesiui illum. Non satiatur auris auditu; nec tamen sufficit auris ad auditum.

5. Ergo et defecerunt oculi mei in eloquium tuum, et anima mea liquefacta est, se ipsam contemnendo, et in ipsum contendendo et contuendo, admirando et amando, et ambiendo circa ipsum: nec ualens, uel quantum cupit, intendere; uel quantum cepit, tenere. Quomodo ergo non interciditur loquentis spiritus, ubi meditantis interior absorbetur sensus? Sicut enim solida et corpulentior materia ignis in se  uirtutem difficilius admittit; subtilis uero et desiccata et tenuis uoraci flamma citius et accenditur, et consumitur: ita meditationes spirituales et extenuate succensi amoris dulcem uiolentiam citius suscipiunt, et diutius non ferunt. Spiritus uester, ait propheta, sicut ignis uorabit uos . Ego quidem meditationem reputauerim quasi materiam, amorem quasi flammam. Et in meditatione mea exardescet ignis: qui si uehementiori exestuet incendio, omnem animi intentionem conuertit et consumit in se; ut totum affectio fiat quod meditatio fuerat: nec potest sui compos esse ratio, cuius est eruere occulta, ambigua diiudicare; recensere et recolere quod pie nouit, ui absorpta amoris. Silui a bonis, et dolor meus renouatus est; concaluit cor meum intra me  . Silui, inquit, dolui, concalui. Concalui de aliquanta interioris boni perceptione: dolui pro imperfectione, et ideo silui. Gemina hac diuisus, et discerptus, et absorptus passione, silui a bonis. Sed a quibus bonis? Forte de quibus dicit: Credo uidere bona Domini in terra uiuentium .

6. Iure ergo silui et ab eis que nondum uidentur. Sed si silet a precandis, non tamen silet a deprecandis. Ideo sequitur: Notum fac mihi, Domine, finem meum, et numerum dierum meorum qui est, ut sciam quid desit mihi. Quid ergo deest? uerum quid adest? Audi quid adiungitur: Substantia mea tanquam nichilum ante te. uerumtamen uniuersa  uanitas omnis homo uiuens . Quid igitur adest, cum totum, aut nichilum est, aut certe uanum? Quid ergo? fides ipsa et uirtutes uane sunt? An hec uita hominis interior dicta est uanitas, que et mors dicta est? Mortui enim estis, et uita uestra abscondita est cum Christo . Quod si ista uanitas est, quoniam ex parte est (euacuabitur enim quod ex parte est , fides abibit. Nunquid iustitia que ex fide est? quomodo ergo caritas nunquam excidit, que sola uere iustitia est? Quid, si dixerimus uniuersa que in presenti sunt, uana esse, ad illud futurum bonum non relata, uel illi comparata? Uniuersa ergo uanitas, aut inutili usu, aut ueloci transcursu,  aut futuri contuitu.

7. Quod si uanitas est necessitas, quid est superfluitas? Si uanitas est, que in presenti est ueritas, quanta est ipsa uanitas? Uniuersa uanitas omnis homo uiuens. Nec tantum uanitas, sed aduersitas: frustra enim conturbatur. Frustra letatur, et frustra conturbatur: in utroque uanitas, uel propter inutilem causam, uel propter non diuturnam subsistentiam. Et nunc in his malis et uanis que est exspectatio mea? nonne Dominus? Et substantia mea 177 apud te est . Substantia mea tanquam nichilum ante te; sed substantia mea substantia est apud te. Notum fac mihi, Domine, finem meum, ut sciam quid desit mihi. Nota mihi satis est humana uanitas ex proprio defectu; sed innotescat plane ex  ipso boni gustu. Quando, Domine, replebitur in bonis desiderium nostrum, in bonis domus tue? quando, inquam, replebimur ueritate tua, ut nullus in nobis uanitatis uel gustus uel odor resideat; sicut de Moab legitur quod gustus eius remansit in eo, et sapor eius non est mutatus . Ibi non silebimus a bonis, sed erimus quasi promptuaria, non uana, sed plena, redundantia et eructantia ex hoc in illud.

8. Eructaui tibi quedam de inanitate nostra. Utinam et aliquid distillari mihi merear de plenitudine uestra, de rore celi, et de abysso subiacente, sed nondum plene erumpente, de abysso illa future glorie que reuelabitur in nobis! Est ergo nunc in nobis, nondum tamen reuelata, sed magis occulta,  et seminaliter recondita; et quibusdam fidei inclusa uenis, et conclusa ostiis, tam carnalium affectionum, quam corporalium phantasiarum. Talibus conclusum est ostiis mare: quando premitur, erumpebat, quasi de uulua procedens. Bonum mare, de quo legimus: Replebitur terra scientia Domini, sicut aque maris operientis . Bonum mare, sed graue ostium. Denique ipse primus Adam quodam inobedientie obice hoc mare compescuit, et per se prodeuntem et erumpentem ueritatem Dei in iniustitia detinuit. Primus homo iniustitie nos ostio semouit: secundus illud remouit, factus ipse nobis ostium, et per illum si quis introierit saluabitur, et pascua inueniet . Deleta est iniustitia, sed adhuc  graue restat ostium, diei huius malitia. Nebulosum satis ostium consuetudo imaginarie cogitationis, et sollicitudo necessarie sustentationis; huiusmodi animum intendere, uere in terram fodere est, et fodere cisternam dissipatam, et puteum qui aquas continere non possit: et tamen quomodo rixantur, quomodo litigant, quas nobis calumnias struunt pro talibus Philistei puteis; pro aquis transitorie, non dico uoluptatis, sed necessitatis! Felix qui cum patriarcha Iacob [leg. Isaac] huiusmodi relinquit puteos, qui relinquit occasiones litigandi, et inimicitiarum materiam, ut fodiat in torrente, et inueniat uenam aque uiuentis ; si tamen supradictis illam non concludat ostiis. Hec tibi ego magis peruia crediderim, familiariorem et frequentiorem  ad interiora accessum: ne tantum foris stes, introspiciens per fenestram, et auscultans per ostium. Iam ergo ponam ostium ori meo; ut, iuxta prouerbium, tibi fistula accommodetur, dum ego respiro.



TRACTATUS u. Locum illum Apostoli explicandum sumit, »Omne datum optimum et omne donum perfectum,« etc., sed potior epistole aut tractatus pars deesse uidetur.

1. Instanter exigis, quod incautius ipse promiseram, parum materie difficultatem contemplans. Accedit huc gemine grauitatis forma, quia minus habita sit ratio temporis, et mensura comparationis. Tempus quidem si alie proripuerunt cause, comparationem cum aliis de hac materia sic habentibus prudens diffiteor, quam minus considerate presumpsisse  uidebar: tamen questionem aggrediar, cuius solutione obligatus teneor. Tue autem nunc partes erunt ut, quod a me petis, ipse mihi prior impetres, ut orationis tue merito desuper nobis infundatur, quod tibi uberius refundamus. Omne datum optimum, et omne donum perfectum desursum est, descendens a Patre luminum . Quid ergo? que perfecta non sunt, que optima non sunt, inde non sunt? Unde ergo sunt, si inde non sunt? Quid habes quod non accepisti? Neque tantum optima ab illo sunt, et minus bona aliunde: sed, sicut dicit Apostolus, Omnia ex Deo . An forte nulla in his uerbis exclusa sunt, quia cum omnia inde sunt, omnia perfecta et optima sunt? Quod si est, non per hec uerba, optimum et perfectum, inter  magis et minus bona, facta distinctio; sed boni expressio. Et quomodo omne bonum optimum et perfectum est, cum omne desursum? Quid desursum? Descendens, inquit, a Patre luminum. Qua ratione 178 apud Patrem luminum imperfectum aliquid intelligi potest? An forte omne datum optimum et omne donum perfectum inde descendit, sed non ibi fuit? Nam quomodo ab eo descendere et discedere posset, quod in eo, id est in Patre luminum esset? descensio enim non localem migrationem, sed magis uirtualem minorationem innuere uidetur.

2. Denique et ipse Dominus distinguere uidetur inter perfectum et minus perfectum: Hoc, inquit, fac et uiues . Si autem uis perfectus esse,  uade, uende omnia que habes, et da pauperibus; et ueni, sequere me . Et Apostolus: Unusquisque proprium donum habet ex Deo; alius quidem sic, alius uero sic : item, Tanquam paruulis in Christo, lac potum dedi uobis, non escam : sapientiam autem loquimur inter perfectos . Qua ratione ergo distincte omne donum perfectum desursum esse dicit; cum nec omne perfectum sit, nec nullum desursum non sit? aut si omne datum optimum est, et omne donum perfectum quia desursum est; quomodo non magis unum et idem, datum et donum, quam omne dicendum est? Omne enim quod apud Patrem luminum est, simplex et uniforme, non multiplex censendum  est. Quid, si apud Patrem luminum et optimum et perfectum est, sed descendens in nos a Patre luminum, minus bonum, et minus perfectum est? sed hoc iam erit illam immutabilitatem mutabilium conditioni subiicere; minorari enim quodam modo mutari est. Qua ratione ergo quod in se est, ab ipso descendere potest? sed iterum quod in ipso non est, quo pacto dicetur descendere ab ipso? aut si descendit ab ipso, quomodo non perfectum est? Et quoniam etiam Scripture auctoritas habet alia perfectiora esse, alia minus perfecta; quid sibi uult quod tantum optimum et perfectum donum desursum descendere dicitur, cum magis omne dicendum uidetur? Deinde quid sibi uult quod positum est, datum et donum, optimum et perfectum? Aliqua per nomina hec innuitur  distinctio. An solum dicta sunt ad expressionem et commendationem?

3. Istas mihi difficultates capituli huius uerba parturiunt; sed iam ad eius redeamus seriem, orantes Deum ut quod in ea obstructum est ipse reserare dignetur, et donet nobis quod de donis eius digne proloquamur. Omne datum optimum, etc. Primo loco inter datum et donum talis mihi uidetur quedam haberi posse distinctio. Datum est quod non habes a te ipso; donum, quia non est a merito. Datum, dum accipis; donum, dum exinde promereris. Datum, dum illud habes ad usum; donum, dum possides ad fructum.


Cetera desunt in codice manuscripto.



TRACTATUS uI De mysteriis redemptionis humane, ad amicum scriptus.


1. Scripsisti mihi satis parcum sermonem, sed propenso, ut reor, affectu. Et quidem letatus sum de ea quam mihi impendis gratia, sed de laude, qua me predicas, parum gratulatus. Ingenui est hominis ad laudes erubescere, quas suas non nouit. Ut uerum fatear, amica quadam credulitate tuum in me oberrauit iudicium; pigrior est ad credendum fides, quam pia non informat affectio. Inde est quod facile credidisti, quod tanto creditum fauore complecteris. Denique tria quedam in paginule uestre mihi uultu relucent: primum, quod uelim exuberare erga me; secundum, temperari circa me; tertium,  auerti a me, sed in te non minui. Hec sunt affectus, fides, et studium: uotiuus affectus, fauorabilis fides, pium discendi uerbi Dei studium. Affectum suscipio, castigo fidem, instigo studium. Amorem intende, fauori detrahe, sudium tuum ad alterum dirige. Omnino in me minus inuenies, quam persuasum tenes. Fortasse loquendo tibi barbarus fiam, qui fueram silendo philosophus.

2. Propterea doctrine sudium iure in te predico, sed docendi munus a me traduco. Non sum medicus, et in domo mea non est panis . Non est unde uel egrotantem sanem, uel egentem sustentem: sed tu nec eger es, nec egens, ut nostra indigeas aut arte sanari, aut pane satiari. Denique neutrum  horum postulas; sed nescio quas 179 secretioris sapientie stillas, subtiles et suaues, delicatas et dulces. Nunquid ego de illis tibi uideor montibus qui distillant dulcedinem, et quasi unum de coagulatis me suspicaris montibus? utinam uel collis fuerim! Colles enim fluent lac. Nam etsi fluxus innuit copiam, lactis tamen nomen imminuit gratiam: lac enim paruulorum est. E contra distillatio uidetur quiddam sonare exiguum, sed indeterminata dulcedo nos nutrit ad immensum. Quod enim indefinite depromitur, quid, nisi infinitum exprimitur? tanto omni que determinata est, dulcedine supereminens, quanto omnis proprietatis determinatione carens. Stillabunt, inquit, montes dulcedinem, et colles fluent lac . Lac dulce est, sed dulcedo non  est. Dulcedo uero et dulcis est, et dulcedo est, et ex ea dulcia sunt uniuersa que dulcia sunt, siue genere differenter, siue gradu precellenter: que enim eius participatione dulcia sunt, comparatione tamen non sunt. Propterea dulcedo non hec uel illa, sed simpliciter ponitur, ut ex modo uocabuli pendatur immensitas rei. ualde infinitum quiddam et intimum intellexit propheta, intimare uolens, explicare non ualens: Oculus non uidit, Deus, absque te, que preparasti exspectantibus te .

3. Refugit immensum illud diuine maiestatis pelagus humani cordis et oris angustias, et tenues quasi per rimulas uix inde ad nos aliquid distillat. Quomodo enim sermone concluditur, quod sensu non pertingitur? Nam etsi in quibusdam omnia  etiam profunda Dei legitur spiritus scrutans, non tamen et penetrans. Non est nostri uel otii uel ingenii pertingere ad illud intimum, et penetrare immensum, et in illam secrete lucis abyssum caput immergere, et madentibus cincinnis guttis, non noctis, sed luminis (ros enim luminis, ut ait propheta, ros ille  dulce tibi aliquid inde aspergere. Denique tales a me stillas deposcis, quantitate quidem exiguas, sed qualitate eximias; prudenter satis. Nosti enim ubique fere Scripturarum preponi profluis subtilia, profusis respersa, corpulentis comminuta. Denique hostiarum lex sanguinem iubet animalium fundere, auium distillare: et hoc ipso altare quod foris est, et basis eius perfunditur; quod uero intus est altare et uelum, uel leuiter attingitur,  uel septies respergitur . Manna quoque minutum legitur , et thus in puluerem redigitur: ut que in Scripturis exilia, que extenuata inueneris, spiritualibus attribuas et mysticis sensibus.

4. Hec ergo sunt, in que te sitis perurget ardentior. Bona hec sitis: sed utinam, ut legitur, ebrius sitientem assumat , ille ebrius qui plenus dicitur gratia et ueritate. Ille ebrius, de cuius plenitudine nos omnes accepimus : ille ebrius simul et inebrians, qui propinator est et poculum, uasculum et uinum, uinum merum et mistum: miscuit enim sapientia in cratere uinum . O crater inebrians quam preclarus  es! preclarus plane, ueritate radians, uoluptate inebrians. Denique in eo reconditi sunt omnes thesauri sapientie et scientie Dei . Bona mistura, ubi commiscetur ueritati gratia, sapientie scientia, diuinis humana. Que Deitatis sunt, mera penitus sunt, ubi nichil est uel partibus compactum, uel materialiter subiectum, uel formaliter affectum, et ideo nec simul, nec successione diuersum: sed omnia que in nobis, et per nos, nomine et notione distant, in unam indifferentem et essentialem simplicitatem concurrunt, et indiscrete permiscentur. Hec ergo mera sunt et simplicia: sed humanis in unitatem persone per Incarnationis commista mysterium. In Christo Iesu intuere quemadmodum persone est unitas, et essentie Trinitas: foris corpus,  intus spiritus, in intimis Deus. In ipso et eternitas incepit, et immensitas crescit, et potentia defuit, et opulentia inanescit, et sapientia nescit, et sermo silescit: Non clamabit, inquit, et non audietur foris uox eius 

5. Quid est, bone Iesu, quid est quod legimus: Sapientia foris clamitat, et in plateis dat uocem suam . Nunquid non tu es Sapientia, que ex ore Altissimi prodiuit? quomodo ergo illa foris clamitat, et tu non clamas? non auditur foris uox tua, illa in plateis dat suam? Nunquid non tu Sapientia es, de qua loquitur Apostolus: Christus factus est nobis a Deo Sapientia ? nobis quidem factus, nam 180 in se natus: nobis factus, magis autem nos facti in ipso: creati enim sumus  in Christo Iesu sicut in operibus bonis, ita in sensibus piis. Imo et nos in ipso, et ipse in nobis. Filioli mei, quos iterum parturio, donec formetur Christus in uobis . Formatur in nobis ad uitam, formatur ad ueritatem. uiuo, inquit, iam non ego, uiuit uero in me Christus : quomodo non consequenter et dicere poterat: Sapio iam, sed non ego, sapit uero in me Christus? Omnia in me: in me redemptio, in me sanctitas, in me sapientia. Non sapit in me, Domine, nisi tu; sed non sapis in me nisi te, si tamen in te que sursum sunt, sapiam. Gloria enim in confusione eorum qui terrena sapiunt. Merito ait propheta: Qui gloriatur, in hoc glorietur, scire et nosse te . Cum ergo ipse sis sapientia a Deo, et sapientia Deus; sapientia  in te, et sapientia in nobis; sapientia scita, et sapientia sciens; sapientia foris, sapientia intus; foris operans et intus aspirans; in opere apparens, et in corde aperiens: quid, inquam, est quod sapientia foris clamitat, et tu non clamas? non auditur foris uox tua, et illa in platea dat suam? An forte clamas perperis [i.e. indoctis] euidentiam; sed nondum audiris ad plenam notitiam? Foris clamitas, dum quod es, nobis per indicia loqueris: et item non clamas, dum quod in te es, in ueritate lates. Foris clamas, beneficia ostentans; et item non clamas, essentiam occultans. Felix auris, que susurrii illius uenas percipere potest. uene sunt, que uitales sunt, et occulte sunt, et clause sunt; et quod inde nobis tenuiter  euaporat, susurrio, imo silentio est quam clamori uicinius.

6. Mira uehementer est maiestatis illius essentia, et intima et subtilior, quam ut crasso possit corde comprehendi: ad illam capiendam crassum certe est cor omne quod creatum est. Propterea multiplici spissatur et pinguescit enigmate, umbrarumque quadam et operum mistura temperatur; et Incarnationis demum induitur habitu, ut possit a nobis facilius capi, frequentius recoli, teneri diutius, retractari deuotius. Uniuersa enim que sunt de Iesu, inueniuntur, si discutiantur, subtilia; si obseruentur, utilia: iucunda in ore, fecunda in opere, meditatione dulcia; etsi quedam sint imitatione aliquatenus dura. Etenim hec ipsa exterior afflictio, illa  interiori cordis roratur et aspergitur gratia, ut sit molliter aspera, suauiter amara, pinguis et arida: et in craticula crucis uelut assa, sed bone spei oleo respersa, sicut scribitur, Spe gaudentes, in tribulatione patientes . Item in Canticis: Bibi uenum meum cum lacte meo : ubi et sponse ubera assimilata sunt botris . Bonus ille botrus, qui in crucis est torculari pressus, ut passionis sue uinum myrrhatum et amarum in lactis nobis alimenta dulcesceret, et uulnera in ubera transirent. Contemplanti sunt ubera; et conuersanti, uina; meditanti, suauia; imitanti, subamara. In uberibus prelibando que futura sunt sapimus, in botris quadam ebrietate carnis motus sopimus; in uberibus complantati ad  uitam, in botris consepulti cum Christo in mortem. Ubera nobis sunt, dum dominice passionis merito et munere gratie sempiterna bona speramus: botri nobis sunt, dum eiusdem emulande passionis zelo a carnis sensibus animum separamus. In uberibus in id quod futuri sumus ex parte reformamur; in botris ab eo quod sumus, paulatim transformamur, donec ad quam creati sumus imaginem plene conformemur: cum enim apparuerit, similes ei erimus .

7. uere enim nunc cognoscimus ex parte. Donec ergo plene reuelet quod nostre salubriter notitie sustulit, pie retractemus uel bona que contulit, uel mala que pertulit, contemplantes non modo delectationes Domini, sed et tribulationes. Erit autequando  totum occupabit delectatio, et absorbebitur mors in uictoria. Hoc est quod sequitur: Ascendam in palmam, et apprehendam fructus eius. uere in palmam ascenditur, quando nouissimus inimicus destruetur mors. Palma coronis est apta uictricibus. Statura tua assimilata est palme . Fide stamus, in fide triumphamus: hec enim est uictoria que uincit mundum, fides nostra . Bona uictoria que uincit mundum, melior que mortem: fide uincimus mundum, fide uincimus mortem. Habetis, inquit Apostolus, fructum uestrum in sanctificationem, finem uero uitam 181 eternam : hec est enim uita eterna, ut cognoscamus uerum Deum . Ergo  finis est cognitio, fides inchoatio; in fide stamus, et in fine ascendimus. in fide stamus erecti semper et rigidi, mundi huius nec flexi blanditiis, nec fracti minis; in fide ascendimus, graui corruptibilitate exuti, mundi nec egentes officio, nec laborantes supplicio.

8. Nec pretereunda distinctio, quod primo dicitur assimilari palme, in posteriori assumi in palmam; in quo similitudo non innuitur, sed exprimitur unio. Denique qui adheret Domino, unus est spiritus ; et totus est spiritus, spirituali perfusus et infusus luce et letitia, totum se perdens et illum solum apprehendens: nequaquam medicinali afflictione se perdens, ut ibi, Qui perdiderit animam suam propter me, inueniet eam ; sed feliciori quadam ratione, nec uana curiositate  extentus extra se, et subtus se; nec sollicitudine necessaria distentus circa se, nec oblectatione priuata contentus in se. Diuinis mens illic occupata et absorpta theoriis, perfectissima et securitate tranquillatur, et serenitate irradiatur, et suauitate inebriatur: securitas sine periculo, serenitas sine nubilo, suauitas cum ineffabili iubilo.

9. Sed hec illorum sunt, qui, iam auulsi a lacte, epulantur ab introitu glorie: confortata sunt ista supra nos, non possumus ad ea. Proptera ab his exclusi epulis, ad ubera redeamus, ab epulis contemplationis ad ubera consolationis, ad ubera, et ad botros; ab illa mera et epulatoria simplicitate, ad hoc poculum temperatum, quod miscuit nobis Sapientia in cratere illo, in quo habitat omnis plenitudo  diuinitatis. De quo et dicitur: Umbilicus tuus crater tornatilis, nunquam indigens poculis . Sit ergo et anime tue umbilicus sicut crater tornatilis, quodam castigationis et discipline ferro attenuatus et tersus, et subtilis effectus, et capax, ut copiose infundi possis et inebriari, meritoque illud tibi conueniat: Umbilicus tuus crater tornatilis, nunquam indigens poculis. Denique et mulieri fornicanti dicitur: Non est precisus umbilicus tuus in die natiuitatis tue . Quam multi hodie in natiuitatis sue die, et primo conuersionis tempore umbilicum precidunt, posterioribus adducentes preputium; spiritu incipientes, sed carne consummati! Sit ergo umbilicus tuus non modo  precisus, sed et circumcisus, perpetuaque equalitate tornatus: ut erasa omni corruptela, imo corpulentia, spiritualis poculi iugitate redundet quasi aquarum uiuentium puteus, et de cetero non uenias huc haurire.



TRACTATUS uII. AD ROGERUM ABBATEM.

Due sunt partes huius tractatus. Priore redarguit ambitiosos, et presumptuosos; altera Rogerum commendat a dotibus ad prelaturam idoneis, et hortatur ut perseueret.



PARS PRIMA.

1. Persuaderi tibi postulas, mi Rogere, tenendum esse quod tenes, et periculose potestatis metum nostris allegationibus attenuari. Oleum certe me iubes adiicere camino , et tui unius occasione multorum cupiditates per se succensas flatu nostri inflammare sermonis. Sed quid flatu dico? Tenuis, sicut scribitur, halitus prunas huiusmodi ardere faciet . Quemcumque hac in causa dederis, satis disertus orator putabitur, et persuadebit facile: ad quod irreuocabiliter fere omnium apposita sunt corda, omnes apposite quodlibet persuademus; cum autem ad id quod decet, uentum fuerit, ibi laborandum est, et in uanum uerba fundenda. Denique et hoc ipsum propheta se exprobrando subsannat: Loquimini nobis placentia, uidete nobis errores, nolite ea que recta sunt loqui . Bona causa, que per se partes oratoris exsequitur, et sine artis opera auditorum animos allicit et  emollit. Superuacua erit hec persuasio, et nichil aliud assectatur, nisi ut de cupidis improbos faciat, et tenuem tollat pudoris obicem, qui solus ambitioni obstare uidetur, et estuantes motus quasi maris aquas in cordis utre concludit. Hoc erit non fenestram, sed ostium aperire, et succense fornaci follium admouere spiramina. Lasciuus satis frutex ambitionis, et tanquam 182 in leta non tam fruetificat, quam luxuriat homo.

2. Hec est radix amaritudinis, que sursum germinans incpedit, et per illam inquinantur multi, et exstirpari non potest: et quid illam irrigari postulas? Inter manus uellentium pullulat rediuiua plantatio, et tu illam quadam diligentia exhortationum excoli rogas? Nam si in te praua radix hec emoritur;  sed circumquaque iuxta te exoritur: cumque uerbum cohortationis ad te missum utiliter fuerit, in aliis forsitan damnose cadet. Plantatio hec ubique est, sicut myrice in deserto. Et nescio sicubi letius frutescit, quam in terra sitis et salsuginis. uide mihi istos quorum exsiccatum est corium, quorum pallent ora ieiuniis, quorum operosam callus obducit manum, qui elongant et manent in solitudine, qui adoperiuntur sacco, et squalet sordibus cutis eorum: uide, inquam, si non in terra squaloris et solitudinis ipsorum ubertim ambitionis radices increscunt. Denique intra uitales paradisi arbores et leta germina, ubi non habebat homo uestium sinus, quibus peccata reconderet; in optimo solo prauus  surculus erupit. Creauit enim Deus uniuersa bona ualde.

3. Sed quid ego de paradiso retexo? Celestis illa solitudo, et angelici montes humana conditione et conuersatione supereminenter deserti, germinis predicti ex parte male feraces exstiterunt. Testatur illorum casus, preposterum qui parabant ascensum. Audi quid princeps dicat: Super astra celi collocabo solium meum, ascendam super altitudinem nubium, similis ero Altissimo. Dicebat hec non uoce, sed uoto: non, Inter astra, inquit, et inter nubes; sed, Super astra et super altitudinem nubium. Ipse ergo inter astra matutina creatus et unus de filiis Dei, ceterorum sorte non contentus, solus hereditate possidere uoluit sanctuarium Dei, et in monte testamenti,  in hereditatis dignitate sedere: testamento enim paterni iuris confertur hereditas. Sedebo in monte testamenti. Quo se proripit improba temeritas? quid tibi usurpas quod est Unici? Ipse Filius, ipse unicus, ipse imago est Dei inuisibilis, ipse splendor glorie, et figura substantie, et tu dicis, Similis ero Altissimo? Si similis eris, nondum ergo es: ipse uero Unigenitus semper est, et ex equo similis est; et in hoc non adoptatus, sed natus est, et paterne potestatis iura non accepit per gratiam, sed habet per naturam. Firmum et immobile, et eternum testamentum diuine essentie, indifferens unitas: et tu tibi montem testamenti presumis? Super astra ascendam, et super altitudinem nubium. Satis sit usque huc ausus extendisse temerarios, non esse aliorum  communitate contentum. Hic poteris superbie posuisse metam, et ascensionis fixisse gradum. Similis ero Altissimo. Altitudinem nubium superas, et Altissimo te comparas? concreatis prefers [forte prees], et Creatori te confers? inordinati gradus isti; indebitum gradum usurpasti: propterea deiectus es de gradu tuo, et de statione tua; et detracta est ad inferos superbia tua . Plantauit te Dominus quasi uineam electam, omne semen uerum ; sed tu in die plantationis tue statim effectus es labrusca, et ante messem totus effloruisti. Effloruisti plane, euacuati sunt flores tui, et non sunt reseruati ad messem, non sunt ad maturitatem perducti, sed, sicut subiungitur, immatura perfectio germinauit : propterea precisi  sunt ramusculi tui, ramusculi steriles et infructuosi diuine sententie precisi falcibus. Et tu ipse, iuxta Prophete eiusdem insultationem, quasi stirps inutilis , de quietis et glorie tue loco proiectus es, effectaque est habitatio tua in medio doli, et in medio doloris. Poterat superbie surculus in paradiso pullulare, sed non poterat perdurare: omnis enim plantatio, quam non plantauit Pater celestis, eradicabitur . Plantare te uoluisti in loco non debito, ideo quasi spuria plantatio non dedisti radicem altam. Denique et neme sibi sumit honorem, sed qui uocatur a Deo. tu autem assumpsisti indebitum, idcirco consumpsisti datum.

 4. Heu me! quomodo nullus tutus est ab hoc uirgulto locus, nulla immunis regio! radix ista, radix cupiditatis, ubique fere crescit et fructificat, occupans terre faciem, et quasi memor ubi primo orta fuerit, in his peculiarius qui portant imaginem celestis. Quando, Domine, eradicabis plantationem hanc infidelem, germen alienum? quando adimplebitur quod dictum est per 183 prophetam: Deserta facta est uinea Sabama, domini gentium exciderunt flagella eius?  Sabama Attollens altitudinem dicitur. Quid est altitudinem attollere, nisi merita magnificare? Non sum, inquit Phariseus, sicut ceteri hominum . Aliter Christus nos docuit: Cum, inquit, omnia feceritis, dicite: Quia serui inutiles sumus , Docuit  me altitudinem uirtutum et operum non attollere, sed attenuare; docuit et fecit, sicut scriptum est: Cepit iehsu facere et docere . Cum enim in forma Dei esset, semetipsum exinaniuit, et factus est sicut ceteri hominum. Ille inclinauit altitudinem suam, et tu attollis tuam? Quid ergo in uinea Sabama intelligitur, nisi ebrii sensus animi, sensus se attollens aduersus sensum Dei, sensum de quo dicit Apostolus: Hoc sentite in uobis, quod et in Christo Iesu, etc. : et item, Non alta capientes, sed humilibus consentientes?  Audi sensum alta sapientem, et se extollentem, et quasi fumum euanescentem in cogitatione sua: uisitabo, dicit Dominus, super fructum magnifici cordis regis Assur, et super altitudinem oculorum  eius. Dixit enim: In fortidutine manus mee feci, et in sapientia mea intellexi . Et alibi: Nonne hec est Babylon illa magna, quam ego feci? 

5. Audisti sensum, magnificum sensum se extollentem; intellixisti quid sit uinea Sabama, uinea que utinam deserta sit, et non sit qui excolat eam. Audi nunc Apostolum; audi dominum et doctorem gentium: Domini enim gentium exciderunt flagella eius. Audi, quomodo ipse excidat flagella Sabame: Noli altum sapere, sed time . Precipe diuitibus non superbe sapere . Flagella, inquit, preciderunt, radicem, nequiuerunt: exciderunt quod eminebat, non potuerunt quod latebat. Radix ipsa cupiditas,  flagellum honor et sublimitas: concupiscentia quasi radix, cure quasi flagella. Aduerte quam signanter loquitur. Nos in sublimitatibus delicias arbitramur: Propheta flagella uocat. Flagellant uere et excoriant animum, et exulcerant tenerum et intentum in Christo affectum. Infelix plane, qui in exterioribus adeo induruit, ut non sentiat hec esse flagella, sed gaudia. Flagellauerunt me, et non sensi . Deserta facta est uinea Sabama. uere deserta a patribus nostris, qui nescierunt possessiones, sed pietaten excolere; non rebus intendere, sed religioni. O tempora! o mores! Modo fere omnes mundi in se sensum excolunt, mundi huius spiritum habere se gaudent, sapientiam huius mundi, que stultitia est apud Deum, que legi Dei  nescit, imo nequit esse subiecta. Non enim potest cupiditas seruire caritati, non nouit aliorum onera portare; magis autem sua aliis impingere. Acerrimi corrogatores, parcissimi erogatores, ut uere in eis de Cis Saul natus uideatur. Cis namque Durus, Saul autem Petitio, id est, de auaritia auiditas, de parcitate improbitas. Durus uentus aquilo, ab eo congelate sunt aque: suauis auster, ad cuius flatum misericordie et caritatis fluunt aromata. Durus pater Cis, suauis ille, de quo iehsu Christus: Ut sitis, inquit, filii Patris uestri, qui oriri facit solem suum super bonos et malos .

6. Quam dissimiles rerum estimatores in cemendis et in transigendis non operibus, sed mercibus!  quam argute de oris sui sacculo duplicia proferentes pondera! nati et edocti uidentur, non apud monachatum, sed apud mercatum: in hoc sensu abundant, satis tenuiter et exiliter et sicce de Christo sapientes. Propter quod propheta: Brachium Domini cui reuelatum est et ascendit quasi uirgultum coram eo, et quasi radix de terra sitienti . Nihil ualidum, nibil sublime, sed infirmum et humile, et preter simplicis radicem fidei, sublimioris et diuine uix aliquid attingentes sapientie. Paulus dicit: Fructificantes et crescentes in scientia Dei : isti e contra, propria non contenti inscitia, contemnunt aliorum scientiam, et inuidi estimatores, sapientie studia stoliditatem interpretantur, sobriam subtilitatem insanie uel iactantie  denigrant nota, operantes ipsi cibum qui perit, non qui permanet in uitam eternam; ac si quando de agro reuertantur domum, indignantur ad symphoniam et chorum, et iunioris fratris ad gaudia grunniunt . Bonus iunior ille, de quo dicit Apostolus: Induite nouum hominem qui secundum Deum creatus est . Bonus iunior, 184 de quo item ait: Si qua in Christo noua creatura, uetera transierunt, et facta sunt omnia noua . Imprudens ille senior, qui laborem nouit, letitiam non nouit. Iure senior, qui in uetustate perdurat, et que ueteris sunt hominis curat, qui carnis agit curam, et si non in deliciis, tamen in desideriis: in desideriis copiose possidendi, et si non intemperanter utendi. Qui uolunt,  inquit, non delicati, sed diuites fieri, incidunt in desideria multa, inutilia et nociua . Inutile et nociuum desiderium, ubi, etsi necessitas est in causa, nimietas est in cura. Mala sitis ardor habendi. Hec ergo est terra sitiens, de qua pietatis et fidei radix infirme et humiliter ascendit, uix se paululum ab imis subrigens. Denique non potest ista non languere, ubi mundi desideria luxuriant, et uane dilatantur propagines. Felix qui has a se exciderit, in quo deserta neglecta est uinea Sabama, uinea scilicet que altitudinem suam attollit, altitudinem conuersationis ad gradum prelationis. Sabama enim etiam Aliqua conuersio dicitur: nam qui conuersionis aliquatenus uidentur attigisse initia; hi, inquam, magis, quasi summa flagella, ambitionis agitantur  uento. Per se satis hec plantatio luxuriat; per se oritur, ubi non seminatur, et surgit dum succiditur: propterea non indiget plantari, sed amputari; non excoli, sed excidi.

7. Sed iam ista sufficiant pro eo, quod non expediat propter alios exhortationem quam exigis, facere. Sed quoniam iam aliquanta in ambitionem diximus, congruum erit si de presumptione non penitus sileamus. Confutauimus illos ex parte, priuata qui cupiditate ad alta feruntur; confundamus, imo et commoneamus et illos qui fraterne necessitatis obtentu se teneri gloriantur: quibus laudabiliter quidem occupatio grauis est, et grata quies; sed tamen inani, imo insolenti et tumido timore mouentur,  si magisterii gradum dimittant, ne non sit cui iure committant: qui sapientes sunt in oculis suis, et coram semetipsis prudentes; qui hoc uanitatis non contenti gradu, cum Elia soli relicti sibi uidentur . Quemdam se Mosen reputant, sed supra Mosen. Ille namque dicit, Domine, prouide alium quem mittas : isti dicunt, Non est alius, Domine, quem mittas. Apprehendet, inquit Isaias, uir fratrem suum, domesticum patris sui: uestimentum tibi est, princeps esto noster. Quid ille? Non sum medicus, et in domo mea non est panis neque uestimentum. Nolite constituere me principem . Ac si dicat: Non sufficit ut uestimentum mihi sit, nisi abundet, ut et aliis impertiam. Non est satis ut principatum  obtineam, habere uestimentum discipline, uestimentum exterioris conuersationis et obseruantie, compositum habere hominem exteriorem, quo tanquam uestimento utor in omni actu et gestu: nam nec mihi satis, multo minus aliis satis. Exiguum est quod in me commendatur, maiora expetenda sunt. Parum est ut ipse sanus sim, nisi et alios sanare possim. Propterea dicit: Nolite constituere me principem, non sum medicus, et in domo mea non est panis neque uestimentum. Non sum ego medicus: et iste dicit, Solus ego medicus. Denique quocumque circumspicit, aut imperitia, aut impuritas, aut dolus, aut desidia occurrit, ut solus sit qui prudens sit et fidelis seruus; et ideo in cogitatione sua dicat, Nolite alium constituere principem, ne forte  detur puer princeps, et effeminati dominentur. Huiusmodi non indigent persuasione quam postulas. Quamuis enim superiori gradu non delectantur, laborum se tamen lucris solantur, quietis et pacis affectu labori resultant, sed alia ex parte ad uberes operum fructus exsultant. Currentem hic ego sermonem contraho, quia tu iam ad alia traheris, imo forsitan, ut fieri solet, per plura distraheris.



ALTERA PARS TRACTATUS. Rogerum commendat, uti instructum dotibus ad prelaturam idoneis, et perseuerare iubet: prius tamen difficultates et onera prelationis exponit.

1. Sermone preterito studium gessimus presumptuosos simul et ambitiosos reprimere: in hoc  autem, plus iusto meticulosos animare. Bone Deus, quid interualli 185 inter hunc et illum obuenit! quantus secularium irruens turbo calumniarum calamum excussit a digitis, pariterque manum et animum longe abripuit a materia! ueni uere in altitudinem maris, et tempestas demersit me. Quando, bone Iesu, saluum me facies a tempestate: etsi nondum a tempestate, saltem a spiritus pusillanimitate? Crescit et increbrescit undique tempestas, et ego pusillo sum spiritu, et angusto animo: nec possum turbinum impetus, et uentorum rabiem meditationum aura tranquillare. Non possum in cordis mei cratere forensibus litigiis spiritualem miscere letitiam. Coangustatum est stratum, sicut ait propheta, ita ut alter decidat, et pallium breue utrumque  operire non potest . Sanctus Iacob uicibus uxorum mutabat amplexus, et qui simul utramque tenere non poterat, ab unius thalamis in alterius iura difficile transibat; felix suo plane iudicio, si solius Rachelis totus in possessionem cederet. Poterat occalluisse animus noster frequenti tritus iniuria, et usu ipso contra aduersa durior reddi. Et quidem frequenter ei callus obducitur, et ingruentibus duratur aduersis. O quoties firmum me reputo ad mundi perferendos turbines! nec est iam quod delitescere uelim; et sicut scribitur, abscondere me a uento, et a tempestate celare . At si quando inter molles Rachelis mens len tescit amplexus, solitam statim remittor in teneritudinem, et ad sufferentiam tribulationum rudis  reddor et insolens. Denique nichil melius arbitror, quam humilis mutatione loci irruentes declinare iniurias, et intrare cauernas petrarum a facie formidinis huius.

2. ue pregnantibus et nutrientibus! in hisdiebus presertim. Beata plane ubera que non lactauerunt: qui enim lactis indiget alimento, paruulus est; et ad perferendam inopiam et rapinam bonorum imbecillem animum gerit. Tales sunt pro quibus exercenda sunt iurgia, sectanda concilia, palpandi rectores, repellendi raptores, refellendi litigantes, redimendi iudicantes, conformandi seculo qui cum Paulo eonuersabantur in celo. Fuere tempora quando sugere solebamus lac gentium, et mamilla regum lactari; et ecce iam repetunt instanter, quod nos forsitan  paulo intemperantius suximus. Sed dum arida uehementius ubera premunt, cum temporalium lacte subditorum eliciunt sanguinem, non hunc sanguinem carnis, sed illum anime sanguinem; illum uitalem et interiorem, qui spiritualibus animi uenis includitur, illum de quo propheta, Benedic, anima mea, Domino; et omnia que intra me sunt, nomini sancto eius : illum, inquam, sanguinem nimia absorbent et ebibunt inquietatione. Heu! quomodo rerum omnium uicissitudo est! In bello pax nobis, in pace bellum. In pace amaritudo amarissima; sed nobis qui obligati sumus mundi ad negotia, quos Aegyptia illa prelationis inuolutos pallio tenet, et prouidendi ceteris necessitate astrictos; qui animales adhuc sumus, qualibus loquitur Apostolus:  Omnis anima potestatibus sublimioribus subdita sit . Qui autem spiritualis est, ipse diiudicat omnia, et a nemine diiudicatur .

3. Sed quorsum ista? An ut Aegyptie in manu suscepti muneris pallium relinquas? Relinquas, inquam, et refugias cum Ioseph quasi periculosum ; uel cum Dauid deponas quasi onerosum . Denique ut frequenter expeditus sese daret in saltum, exutus et nudatus est quo tegebatur pallio. Sufficit enim corpori pigritia sua, et illud propria satis ponderositas grauat. Nunquid suscepti muneris te quoque uelamine nudare uolo? At id contra propositum. Susceptum est  enim persuadere tibi ne onus abiicias pastorale, quod et rite subiisti, et ratione commoda administras: nam cum id parum ex uoto susceperis, libens semper amoliris, uel periculi metu, uel quietis obtentu. uerendum autem erat sic affecto, ne, dum quodam mens in pendulo fluctuat, in administrandis aliquid obrepat incurie. Sed quomodo tibi persuadere conabor, quod iam mihi fere dissuasi? Sed longe dissimilis ratio. Denique imperitus ego artifex in difficili habeo sudare materia; tibi ad uotum concurrunt omnia, et ex sententia respondent.

4. Dissimulare non potes quod rerum euidentia clamat. 186 Exteriora si respicias, et ampla, et tuta sunt: nulla te in illis coarctat inopia; sed ne iniuria quidem inquietat. Locus secretus et consitus,  et irriguus, et fertilis, et nemorosa uallis uerno in tempore auium dulci cantu resultat, ut possit emortuum recreare spiritum, delicati animi detergere fastidia, indeuote mentis emollire duritiam. Denique hec uobis aut future iucunditatis auspicia depingunt; aut prime illius qualescunque exhibent reliquias, quas inter paradisi amena humane conditionis sortita est integritas. Sed nullum inquies in huiusmodi meritum uirtutis collocari. Negare non possum, quippe cum media sint hec: sed sicut ad comparandum meritum nulla, sic ad quietem conferendam non parum sunt commoda. Nec nos ita ab antiquis, qui nobis conuersationis experimenta tradiderunt, quorum auctoritas antiquior, et puritas amplior: non, inquam, ita ab illis dissentimus, ut  que ipsi ad perfectionem impedimenta crediderint, nos uirtutis instrumenta predicemus. Illi fortioris animi impedimenta loca fertilia et amena definiuere: nos dieamus fomentum esse infirmioris, et eius qui necdum dicere possit, Renuit consolari anima mea; memor fui Dei, et delectatus sum . Omnia possum in eo qui me confortat Christo . Quesiuerunt antiqui patres loca horrida, arida, ut exercende haberent abstinentie materiam, et distendendi per sollicitudines animi non haberent causam. Corporali indulgentius sese labori impenderunt, ut et cordis libertatem possiderent, et uagam euitarent discurrendi leuitatem, simul et conquirendi improbitatem. Denique plus manuum artificio, quam agrorum cultu uitam  transigebant, tenuis angustias substantie  lucro quietis leuantes: quippe paucis contenti, uel affligendi corporis, uel recreande mentis gratia. Anxie siquidem et misere cor distenditur et distrahitur, cui multa prouidendi et in longinquum incumbit necessitas. Seruierunt illi tempori suo, nos nostro seruiamus. Hec nostra etas in deterius uergens, alios attulit mores. Prouidenda nunc sunt permanentibus copiosa, aduentantibus curiosa. Nec hos dico aduentantes, qui seculares sunt quid enim mihi de his qui foris sunt, iudicare? Quamuis nec apud illos solita teneatur districtio, egre ibi ferentes inopiam, ubi rerum omnium copias arbitrantur. Sed quid illos commemorem, quorum  deus uenter est?  Ipsi abstinentie professores et predicatores, ipsi primates Ordinis, quam fastidiosi sunt alienis in domibus! quam exquisitas et elaboratas artificiose requirunt epulas! quomodo contrahunt frontem, corrugant nares, auertunt oculos, si quid minus lepide, minus festiue apponatur!

5. Sed quoniam huius temporis malitia ita comparatum est, ad utrumque sufficit manus tua, ut possit simul ostentui seruire et usui, pauperum necessitati et diuitum uanitati. Quid deinceps? quales habes officiales socios, quam strenuos, quam industrios, quam sollicitos, quam, quod primum est, fideles? uix administrande exterioris substantie ad te summam deferri necesse est. Nusquam  fere de tabernaculo Dommi egrederis; in conciliis, in conuenticulis, in capitibus platearum, ubi modo dispersi sunt lapides sanctuarii , tu rarissime uideris. Magnum in hoc argumentum, tibi non gratam inquietudinem, et remotam procedendi necessitatem. Te non manus, non oculus, non pes tuus scandalizat: alioquin quamuis cum dolore abscindendum et separandum erat potius membrum a capite, quam caput a corpore. Nullam ergo in his habes deserendi materiam officii. Forte iniuriosus uidear, et nimis molles afferre consolationes, erudito exercitatoque indignas animo. Quid enim si paupertas incumbat, si iniurie, si calumnie, si rei inopia familiaris, imo communis, si huius etiam inopie direptio, si a latere periculum  in falsis erumpat fratribus? succumbendum erit uiro forti et fideli? cedendum loco, et contra Pauli monitum deserenda collectio?  Imo quidem tenenda et tuenda tanto amplius, quanto periculosior institerit dies. Denique fere hec omnia transcurristi testamentorum genera: qui uero in arduis cucurristi, nunquid in planis effundentur gressus tui? aut qui egere didicisti, abundare nescies; 187 cum Paulo esuriens, sed cum Paulo saturari [supp. nesciens]?  Ime utroque in genere bene instituti animi documenta prebuisti; susceptum conuersationis iter continuo, nusquam interrupti tenoris filo deducens. Ego uero his fortioribus omissis, mediocri incedere uia, et ea commemorare [supp. uolui], inquietudinis a te  que causas amouerent: cum altissima in paupertate quietum te semper audierimus, plus fide et manu nitentem, quam uel pudenda mendicatione, uel turpi nundinatione.

6. Sed quoniam multa de facilitate administrationis diximus, consequens est ut administrandi peritiam non transeamus. Peritiam dicam, an gratiam? imo et peritiam, et gratiam. Inepta erit quamlibet apta materia imperiti inter manus artificis; ipsa uero peritia aut perniciosa erit, aut inefficax, si gratia dirigente destituatur. Nisi enim Dominus edificauerit domum, in uanum laborant qui edificant eam . Collatas tibi dotes forsitan dissimulabis: sed quod humilitas dissimulat,  utilitas clamat. Quid nunc ego commemorem predia, quid pecunias, quid uasa, quid uestes, quid edes, quid homines, quid homines, quid omnia et orta et aucta in manu tua, que uel rerum exteriorum sunt uel religionis, ex quo te Dominus ligauit ad arandum loco suo, ad eonfringendas glebas uallium post se? quanta piarum surrexit seges animarum? quomodo ualles tue abundant frumento, frumento de quo dicitur: Quid bonum eius, aut quid pulchrum, nisi frumentum electorum, et uinum germinans uirgines?  Non potes administrare sine gratia, quod per te sic excreuit in gloria. Gloriosa plane facta sunt in ciuitate tua, sed per manum tuam. Pro eo enim quod fuit derelicta et contemptui habita, et non erat qui transiret ad illam, ecce quomodo  posita est in superbiam seculorum, paupertate, tempestate conuulsa, absque ulla consolatione. Quomodo nunc strati sunt per ordinem lapides tui, et fundata es in sapphiris? Si in sapphiris fundata, ubi consummata? Fundata es in sapphiris. Fundamentum humilitatem sonat, sapphirus puritatem: humilitatem conscientie, et puritatem scientie; humilitatem conuersationis, puritatem contemplationis. Fundata es, inquam, in sapphiris; propterea dicitur, Nazarei tui condidiores niue, nitidiores lacte, rubicundiores ebore antiquo, sapphiris pulchriores : in primo contriti; in secundo nutriti; in tertio roborati; in quarto purgati. In primo penitentes; in secundo innocentes; in tertio amantes; in quarto contemplantes. In primo mortificati;  in secundo uiuificati; in tertio inflammati; in quarto illuminati. Et hoc totum, quoniam fundata es in sapphiris. Tu ipse fundamenti uice fungeris per exemplum et prouidentiam; sapphirum te exhibes per uerbum et sapientiam. Denique uox tua suauis, et decora facies: uox uerbi, et facies exempli; uox predicationis, et facies conuersationis: propterea adolescentule diligunt te nimis. Quod si tu discesseris, cui alteri dicere poterunt, Ostende nobis faciem tuam, sonet uox tua in auribus nostris? cuius alterius poterunt et inniti exemplis, et intendere sententiis? quis similis tui, ut uocet et annuntiet, et Ordinem exponat? Fundamentum aliud tale quis poterit ponere, quale positum est, abbas Rogere?  Filii tui sicut nouelle plantationes; filie tue composite, circumornate ut similitudo templi: promptuaria plena; oues fetose, abundantes in egressibus suis. Quomodo non beatum, quomodo non sanctum dicemus hominem cui hec sunt? quomodo non Dominus Deus eius, cuius tales diuitie eius? 

7. Hec ergo sunt que manifesta dant indicia quod Dominus in ministerio tuo elegit te, et non abiecit te. Hec tibi persuadent ut teneas quod tam utiliter tenes. Tantorum ubi te solaris conscientia operum, quid est in quo nostra tibi uidebitur necessaria persuasio? Domestice tibi persuadent uirtutes ut teneas, ne alius accipiat locum; persuadet tibi tam domestica industria, quam aliena ignauia; prosper  successus, et prauus successor. Noui animum tuum, noui studia, noui mores, uel naturaliter collatos, uel industria comparatos; noui quam facile hoc onere careres, si inueniretur cui digne conferres. Contendunt inter se affectus et ratio: affectus humilitatis, et utilitatis ratio. Gratum duceres tibi uacare, et Deo: sed 188 graue item locum tuum deserere uacuum. uacuum plane: quis enim supplebit illum? Quis dabit nobis alterum Iacob, qui in baculo suo transiuit Iordanem, et nunc pluribus cum turmis regreditur?  Quis, inquam, talem nobis parabit, qui sciat inter Liam et Rachelem moderate discurrere, unius feditatem fertilitate compensans, sterilitatem alterius decore forme pretexens gratia?  Non est tui similis,  qui ita sit contemplatione suspensus, ne fiat operatione remissus; qui propter otia sapientie, prouidentie negotia non deserat, qui sub obtentu utilitatis in iura non transeat otiositatis; qui non ita Liam commendet, ut Rachelem condemnet, aut certe contemnat; cui nec Lia sit infecunda, nec Rachel feda. Qui die et nocte estu aduratur et gelu, sollicitus ne gregis damnum sustineat; sollicitior, si quid damni contigerit, de suo ut reddat; reddat lacrymis, reddat ieiuniis, compassione, oratione, exhortatione. Qui in reditu suo auaritie nesciat idola: qui etsi illa habet in comitatu, non tamen habet in cultu: si habet in sarcinis, non habet tamen in sacris: qui pietati, non pecunie seruiat, sicut legitur, Pecunie obediunt omnia .  Denique et auaritia idolorum est seruitus . Qui et auaritiam nesciat exteriori in occupatione, et corporalium quasi idola formarum eternarum in contemplatione; sed utrinque sit eius et pura et prudens tam intentio quam intuitio. uidebis multos tenero ad Deum affectu, generoso uultu, pura et pulchra sicut Rachel facie, siue conuersationis, siue cogitationis; sed infirmo et femineo adhuc consilio, alterius Iacob regi arbitrio egentes. Denique Rachel dum ad Iacob agenda non retulit, clam patris sui Laban idola tulit . Tulit, inquam, idola Laban, tulit quedam simulacra mundane honestatis, mundani fauoris, mundane dealbationis. Laban enim Dealbatio dicitur.

 8. Annon tibi uidentur quedam Laban idola in itinere tulisse, et secularis simulacra uanitatis, qui superfluos nescio quos lepores religioni superinducunt; qui antique obseruantie regulas nouellis dispensationibus temperant, et uinum suum aqua miscent; qui laboriosam Patrum uineam in molles olerum hortos transferunt, et monachorum duritiam in mundi delicias? sicut enim scribitur, Quorum deus uenter est ; similiter dici potest, Quorum deus uanitas est: et sic per singulas secularis dealbationis et delectationis species. Quantum uereor ne nos reuertentes de Mesopotamia Syrie plurima huiusmodi nobiscum idola portemus, non iam clanculo, sed in propatulo; neque Iacob  nesciente, sed plane consentiente. Quedam Rachel patris idola, que cupide sustulit, caute operuit, quod femineo et molli tenebat affectu, infirmitatis obumbrans et excusans obtentu. Sed quod Laban adorauit, et Rachel occultauit, Iacob ignorauit ; quod apud Laban erat in honore, apud Rachel in amore, cognitum apud Iacob in horrore. Propterea quod ille in propatulo coluit, illa in periculo ad tempus occultauit, iste in perpetuum sepeliuit. Sepeliuit, inquam, et suffodit deos alienos subter terebinthum : sub arbore fidei, ambitionis uane et secularis apparatus memoriam.

9. Denique fideli anime post tentationem in promissione dicitur: Erit in ostensione sicut terebinthus,  et sicut quercus que expandit ramos suos  subter terebinthum, que est post urbem Sichimorum . Sichima humeri dicitur. Boni humeri illi de quibus legitur: Posteriora dorsi eius in pallore auri . Bonus humerus Christi Iesu: Factus est enim principatus super humerum eius . Post hanc Sichimam posita est terebinthus; plantata est in passione Christi et fide. Felix qui in hac arbore triumphat omnes principatus et potestates, et sub eius radice uanitatis uniuersa infodit simulacra: uentus enim et inane, simulacrum eorum . Et ideo mundi pompa simulacris iure confertur. Non est hoc infirme anime, et feminee, et fragilis; sed luctatoris cuiusdam et supplantatoris. Denique non  est Rachelis, sed Iacob; nam etsi plures Racheles, sed non multi Iacob. Rarus qui sciat Esau supplantare, Laban fallere, deos eius infodere; infodere, inquam, et sepelire ueterem hominem, mundi imaginem, seculi huius conformitatem, ut non amplius conformetur 189 huic seculo, sed reformetur in nouitate sensus pii, complantatus factus similitudini mortis Christi, ut simul resurrectionis fiat. Hoc est enim damnare et delere et defodere idola Laban, si ueteris et terreni, quam portauimus, hominis imago fiat in absconsionem; et noui et celestis, in ostensionem, sicut terebinthus.

10. Hec idcirco tam sollicite distinguo, ne forte uir subiiciatur, et mulier preficiatur; ne fortis otietur, et fragilis negotietur; ne Iacob decedat, et  Rachel succedat. Quamuis nouelli isti, qui temporibus his prodire ceperunt, compositi et nitidi et dealbati, et quedam progenies Laban, qui Dealbatus dicitur, nec Rachelis in hoc adequant modestiam: quod illa uanitatis mundane formam infirmitatis obtexit et excusauit uelamine; isti uero secularitatis et superfluitatis negotium colore depingunt et palliant humanitatis, non expurgantes uetus fermentum, sed magis ostentantes peregrinis ciborum festiui confectionibus, et copioso conuiuiorum laudabiles apparatu. Longum erit si multa uanitatis percurrere uelim genera, et iactantiarum catalogum texere. Hi sunt quos uideas in gestu thrasones, in conuiuiis caupones, in conuiciis gnathones: hi sunt  qui sibi uideri uolunt in capitulis Catones, in causis Cicerones, in metris Marones; denique in collocutionibus sunt mimi, non monachi. Copiose iocosis uerborum salibus fluunt; non illis de quibus Apostolus, Sermo uester semper in gratia sale conditus sit : magis illo de quo Dominus, Quod si sal infatuatum fuerit et euanuerit, in quo salietur? 

11. Propter tales ergo uideris mihi studiose retentandus, et non commutandus; et si qui alii, apud quos antique, ut aiunt, rusticitatis resedere uestigia: ne, si bonum salem abiiciamus, infatuatum suscipiamus, et contingat illud propheticum, In siccitate messes illius conterentur, mulieres uenientes et docentes eam . Possem singulas tibi  Patriarche appingere uirtutes, et ampliorem ad commendationem in nomine Iacob assimilare: sed parco, ne, dum amico grandi uoce benedico, similis uidear maledicenti. Tu tamen, nisi penitus te non noui, licet ista aliquoties tecum reputas, tibi non imputas. Hec ergo sufficiant, et de administrandi facilitate, et de gratiarum ubertate, et de substituendorum raritate. Quid, si commissum munus et facile potes, et commode exsequeris, et nescio si modernorum quisquam commodius? Nihil iam quid obstet uideo, nisi forte inferiore in gradu uberiorem meritorum tibi gratiam polliceris: tibi quidem, sed non aliis; tibi, sed non Ecclesie Christi, et ideo nec tibi; in quo solo Christus compensare non potest, quod in pluribus perdet. Sed hoc si uidetur, alteri  tempori reseruemus: nunc enim charam nostram sepeliuimus, et sermo nostris psalmis mutandus est.



SERMO De semine uerbi Dei.

1. Ut abutar uerbis apud uos Apostoli, que modo audistis: Libenter sustinetis insipientem, cum sitis ipsi sapientes . Paulus hec dixerit exprobrando: ego dico commendando. Commendo auiditatem uestram, commendo et humilitatem: siquidem uerbi Dei auditum ardenter emulamini, et a me parum ad id idoneo reuerenter audire dignamini. Denique, sicut scriptum est, cum ipsi ebrii  sitis, nichilominus sitientem assumitis . Propterea dixi, Libenter sustinetis insipientem, cum sitis ipsi sapientes: quamuis non tam me sustinetis, quam a me uerbum extorquetis. A uobis accepi mandatum, a uobis materiam, quasi in omni possim solo uiuentis aque uenas reperire, et seminare super omnes aquas; et sub hora uerba mihi ad uotum exuberent. Utinam tum mihi fiat iuxta fidem uestram, et membra mea omnia in linguam laxentur, et cum propheta dicere possim: Omnia ossa mea dicent, Domine, quis similis tui? 

2. Ego uero quantum possum pro tempore enitar, et labia mea non prohibebo. Tantum id cauete, ne uerbum Domini ad me, imo ad ipsum reuertatur  uacuum. Neque enim reuertetur, dummodo non cadat secus uiam, non cadat supra petram, non cadat in spinis . Ab his, inquam, obseruate uobis, a uiis, a petris, a spinis. Primi impedimenti causa, inimici calliditas; secundi, cordis nostri duplicitas; tertii, curarum multiplicitas. In primo imprudenter nos custodimus; in secundo segniter excolimus; in tertio nimis diligenter aliena curamus. In primo molliter resistimus; in secundo ab incepto desistimus; in tertio rebus superuacuis sollicite insistimus. In primo cogitatio nostra mollis; in secundo mobilis; in tertio molesta: imo in hoc tertio simul et mollis, et mobilis, et molesta; mollis in uoluptatibus, mobilis in transitoriis diuitiis et facultatibus, molesta in anxiis et sollicitis  cupiditatibus. Anxie enim sunt et moleste rerum transeuntium cure, et cupiditates: quippe cum  earum et difficilis sit questus, et citus transitus, et inanis, ut non inhonestus dicam, fructus.





EIUSDEM GILLEBERTI EPISTOLAE



EPISTOLA I. AD FRATREM RICHARDUM. Richardum correptione, ut apparet, uel nescio quo asperiore uerbo offensum, sed iam denuo placatum commendat.


 1. Tam uero quam ueteri uteris, mi Richarde, prouerbio: »Omnia cum amico deliberanda esse; de ipso tamen prius«. Noli, inquit propheta, amico credere, et in duce ne habueris fiduciam. Ab ea que dormit in sinu tuo custodi claustra oris tui . Simulate amicitie ueras in suspicionem adducunt, et uirtutis huius raritas facit ut de ueritate dubitetur. Felix qui neutram impingit in partem, sic in contrahendis amicitiis prudentem se exhibens, ne sit in prouidendo nimius. Inutile siquidem arene mandare semina; miserius multo non seminare omnino, ad uentos et nubes respectantem. uilissimis in rebus solliciti possessores sumus; in  pretiosissimo possessionis genere  omnino inutiles. Lapsantem amicum quis fere est qui releuet, cum domum ruentem nemo non suffulciat? Hec idcirco dixerim, ut uirtutem hanc in te commendet ipsius raritas, et multitudine collata negligentium clarior emineat.

2. Perspecta epistole tue facie, philosophicum mox 190 illud recensui: »Et post malam segetem serendum est « Tanta auiditate ad amicitiarum mihi uideris estuare commercia, ut ubi paulo ante naufragium pertuleris, nauigatione iterata restaures. Prudenter plane unius forsitan hore felicior prouentus longi temporis recompensabit incommoda. Et ut de domestica aliquid philosophia ingeram, apostolicum illud in te  experior: Charitas operit multitudinem peccatorum . Tanta uerecundia amici castigas erratum, ut credaris ueniam pretendere, non intendere querelam. Denique sic me amica mordacitate corrodis, illo ut me sale leniter perfricari sentiam, quem Domini sacrificiis abesse non licet . uolasti ad me unus de Seraphim succensus ac flammigerans totus: et urenti carbunculo quem de altari tulisti, labii nostri lapsum expurgas . Quanto mihi grauior culpa, tanto gratior correptio. uere alium te experior quam arbitrabar. Nunc tandem aliquem mihi gustum prudentie tue dedisti: siquidem in patientia sapiens dignoscitur . Patientiam tuam admiror et ueneror. Dissimulas iniurias, prouocantem reformas ad  gratiam; complanas exasperantem, et immeritum muneras, imo male meritum. Munera tua munera mihi grata sunt, grata auctore, grata et usu. Illa et te mihi presentant, et me informant. Nesciunt muta esse munera sapientis. Quid enim mihi in baculo  innuis, nisi ut rectus sim et rigidus: ne sim arundinee flexibilitatis et 191 fragilitatis, iuxta illud prophete, Baculus confractus arundineus Aegyptus, in quo qui innititur, perforabuntur manus eius?  Talem tu me inuenisti, et confractionis nostre hastulis manus tue cruentari poterant; nisi quod ille solidiores sunt, et oppositos retundunt aculeos. Benedicte manus, que nesciunt calamum quassatum conterere, magis autem considerant [fort. consolidant]: neque linum fumigans exstinguere. Confundentur qui operantur linum, pectentes et texentes subtilia , ait propheta. Propterea confusionem indutus sum, qui lane simplicitatis tue, simulationis mee linum  subtexui: in cuius duplicitatis suggillationem geminum mihi forsitan calicem transmiseris. Pondus et pondus, mensura et mensura, utrumque abominabile . ue qui potum dat amico suo, mittens fel suum et inebrians, ut aspiciat nuditatem eius: replebitur ignominia pro gloria! 

3. Quorsum ista, frater, nisi ut lenitatem tuam commendem, condemnem autem iniquitatem meam? Sed quoniam longum est per singula currere capitula, uerbum tibi abbreuiatum et consummans facio. Insipienter locutus sum, et quasi una de stultis mulieribus. Agnosco delictum: ignosce, tu. Rogatus non negabis ueniam, quam gratis offers. Possem  excusationes pretendere, attenuare immanitatem reatus, peccati pondus alii impingere; et in ferientis caput, quo uulneratus sum, ferrum uibrare: sed parco, ad precem magis supplicationesque conuersus. Nolo enim, dum scissa resarcio, utcunque sarta rescindere; et, ut latus meum protegam, alterius uulnerare. Hoc tamen non sileo. Domus uestra non bene compacta est; squamis se prementibus, una uni non firmiter coheret: et nimis facile non pacis, sed dissensionis spiritus incedit per eas . De cetero quod diem protraxerim, quod diu noluerim, quod tarde facio, quod oneri te mihi futurum dixerim, strictim respondeo. Multa inter loquendum proferimus, alienum magis animum pretentando, quam precipitando nostrum. Nam et nude  tecum loquar, et ex cordis mei sententia: societatem tuam optaui et opto; sed distuli, ut commodius fieret, solatio te magis quam oneri mihi futurum presumens, propter morum forsitan studicrumque similitudinem. Utinam eternum te magis, quam ad tempus recipiam, ad manendum, non ad remeandum. uale.



EPISTOLA II. AD QUEMDAM ADAMUM. Hortatur Adamum, ut aliquando memor propositi, religiosum statum amplectatur.

1. Quantum te cupiam in uisceribus Christi Iesu, mi Adam, utinam ipse nosses, quod noster tibi sermo explicare non sufficit. Iampridem id optaueram, sed temperabat uotum desperatio quedam.  Nunc autem solito uberius excreuit, et increbuit desiderium, exarsitque in concupiscentiam conuersionis tue, concepta iam spe, sed satis tenui, de uerbis tuis: ueritus  ne uerba illa leui tibi quodam exciderint mentis impulsu momentaneo. Sed dixeris ea ut libet, et fuerint uel nimis promptulo subitaneoque elapsa affectu, uel prouida deliberatione prolata; omnino nisi bene de te sperare non possum, domestico commonitus exemplo. Atque utinam ipsum te nostra commoueant, imo commoneant exempla; et arreptis pennis columbe in locum quietis felici me compendio preuoles, qui tardius ceperis! Quam latam et patentem ad emulandum fenestram dederis, mox aliis futurus exemplo;  et, ut de nostris interseram, ingens ostium ad uirtutis uiam! Denique audire mihi uideor de Canticis illud tibi decantatum iri: Trahe nos post te, in odore unguentorum tuorum curremus .

2. Felix plane, et bis felix, si conuersionem tuam salutis occasionem aliis effeceris: si ad uitam ueritatemque traxeris, qui post te currunt modo; uolebam dicere, in uanitate, sed ueritus sum ne forte tenerum et nascentem adhuc in Christo affectum contristem. Non quod ego artium eruditioni derogo, et liberalium doctrinarum prompte memorie, et perspicue intelligentie, in quibus 192 scientie consistit integritas. Bona enim artium notitia, sed si quis eis legitime utatur, id est tanquam gradu quodam et uestigio, non quo stetur et inhereatur,  sed quo utendum sit ad superiora quedam et sanctiora et magis intima arcana sapientie, in reconditos et suaues recessus, et in ipsam lucem inaccessibilem, quam inhabitat Deus. Quam artium omnium artem dixerim, et legem, et formam, et normam, et rationem, et exemplar uniuersale, uniforme, inuariabile: ultra quam sicut nec progredi possumus, sic nec citra subsistere debemus; cuius respectu omnis alia quecumque et quantacunque fuerit sapientia, non modo uana est, si istam non equat, sed etiam iniqua, si ad hanc se non dirigat; si ita studium nostrum sollicitet et alliciat ad se, ut delectationem nostram detineat et deludat in se, hocque fine contritus conquiescat animus, repulsam passus ne pergat ad secretiora; pastus inanitate et  quasi pictis epulis, ut nunquam esuriat et nunquam degustet quam suauis est Dominus. Quid enim nisi suauis Dominus? [Fort. Quid enim suaue nisi Dominus?] Delectat te uehementer, animum amoremque arripuit attraxitque ad se tuum exigua hec et ambigua naturarum rationumque notitia, ad quam uix longo circuitu et sinuosis anfractibus peruenitur. Quid ergo ipsa, a qua omnia hec et instituuntur ut sint, et illustrantur ut nota sint, creatrix Sapientia? nonne multo ambitiosius eius se tibi commendabit perceptio; suauitatemque suam blandius serenatis infundet sensibus, inusitatis affectibus inexplebilem in se prouocatura concupiscentiam? Siquidem qui edunt me, inquit, adhuc esurient: spiritus enim meus super mel dulcis .

 3. Ampla quedam habes, amice, ad hoc ipsum mel receptacula; acre dico et exercitatum ingenium, multarum subtiliumque rerum scientiam. Sed ego hec quasi capaces fauorum cellas reputauerim, et adhuc uacuas. Accede ergo, ut infundaris, ut repleantur receptacula tua; exuberent et redundent et refundantur in nos, iure tibi applausuros in illud Cantici: Fauus distillans labia tua . O si quando in domo Domini disputantem te audiam, secretos sacratosque exponentem sensus, attingentem et distillantem tenuiter nobis aliquid de diuine maiestate essentie, de eternitate, immensitate, simplicitate: ubi nichil exiguum est, quia simplex est; nec multiplex, quia immensum est:  sed totum infinitum est; non temporali successione, nec mole et distentione locali, sed ui essentialique potentia. Que quidem tota ubique est, sed in se tota; quoniam in nullo tota eius uirtus, ueritas, uoluntas uel expenditur, uel exprimitur. Ubi possunt disputandi gradus quidam esse, et distincte secundum nos significationes nominum, res autem unica et inseparabilis. Plena sunt omnia admiratione, et digna ueneratione, et inuestigatione delectabilia. Denique, ut scriptum est: Non satiatur oculus uisu, nec auris impletur auditu . De huiusmodi te libenter prophetantem audiam; et cum te in immensum pelagi huius profundum immerseris curiosus scrutator, aspergentem his qui ad uberiora habiles non sunt, suauem uitalis rorem  sapientie; cum uero diuina te conuerteris ad beneficia, tunc profusius explicantem, et expedientem copiosius que senseris de uenia, gratia, gloria, de his que uel dedit, uel reddidit, uel addidit, et uniuersis que pro nobis pertulit et contulit nobis Dominus; proponentem nobis precedentes in Christo passiones, et futuras glorias, patientiam tribulationum, et exspectationem retributionum, elementa fidei, et morum instituta, et singulos percurrentem renouationis et profectuum gradus. Copiosa hec plane materia et concupiscibile negotium: nec est ubi se fecundius et fructuosius exercere potest quamlibet uel ardens uel eruditum ingenium.

4. Hec idcirco dixerim, ne inanium te studio excuses litterarum; umbram secteris, priuandus  lumine: ne, Aristotelicis distortus argutiis, silentium nostrum et simplicitatem causeris. In his enim uel maxime administratur occasio, ut, reuelata facie gloriam Domini speculantes, in eamdem imaginem transformemur a claritate in claritatem, tanquam a Domini Spiritu . Otiosumne tibi nostrum uidetur et iners silentium, in quo istud geritur negotii: in quo et traditur et exercetur ars quedam uelut directam 193 ad lineam progrediendi in Deum, transformandi et transmutandi se in nouum hominem, in nouum Adam; et pertingendi usque ad sensum Christi, in quo absconditi sunt omnes thesauri sapientie Dei?  Perennes omnino hic et fere in promptu sunt radiantes omnino metalli uene, si tamen in altum quis fodere maluerit, quam foris mendicare.

 5. Non ego tibi nunc collata in te diuina recenseo beneficia, gratias Domini, et ingratitudinem tuam, imo malam mercedem optimo relatam muneri; non perniciosa seculi oblectamenta, in que ardenti proruitur studio, ita ut Domino terga uertamus; et non faciem, quantum possum, uerbis extenuo; nec medicinales in presenti expono molestias; non futuras intendo penas, et propono gloriam, nec in longinquum metum uel exspectationem tuam mitto. Tantum de instanti persuadeo pingere [forte pignore], non de futuro premio; de primitiis, non de plenitudine. Non est facultatis mee rem uerbis prosequi; nec dignum est tante maiestatem materie angustiis oris nostri coarctari. Tantum experiri uelis, et  scies quoniam cantabiles iustificationes Domini, etiam in loco peregrinationis huius ; et future in fine seculi messes, primitiuis seminantur in gaudiis. Noli dulcia [al. dubia] differre in annum: noli, que se tibi ultro ingerit, obsistere gratie. ue mihi si illam excluseris a te quam inueni penes te! Sequere alacri et impigro pede, quo te prima eius uocant blandimenta. Iussisti ut mitterem ad te: atque utinam ibi inueniaris, ubi dereliqui te, in ipsis, dico, ianuis, et fere in limine, iamiamque exiturum de conuersatione seculari! Si tibi in aliquo necessarius uidebor, totum me impendam, quia totum debeo. Presentiam magis, quam epistolam exspecto. uale.



EPISTOLA III. AD FRATREM GUILLELMUM. Dehortatur eum a periculosa profectione in curiam, et aliam quamdam spiritualem profectionem commendat.


Dilecto fratri GUILLELMO, frater G., salutem in Domino.

1. Desideratissimus frater noster R. abunde suo nos exhilarauit aduentu, et, nuntiata incolumitate uestra, gaudio uberiore perfudit, salutationis obsequia deportans, repostulans suffragia orationum. Utinam copiosius solito ad munus istud manus nostra sufficiat, et tanto plenius absoluam, quanto parcere nobis in reliquis decreuisti! Audiui etenim te satis crebro repetitisque uerbis plenis significantem  frequentius ingessisse, orationes ut tibi sollicitius impenderem; de cetero fore me securum. Preclare, frater, omnino, et ut uirtutis uirum decet. Quid enim? aliudne est quod uel quisquam libentius rogare debeat, uel monachus licentius possit? Erubesce ad quorumdam impudentiam, qui, cum omnia sperare debeant, necessaria quidem, a patre monasterii; emendicatis undecumque suffragiis, subtiles quasdam et exquisitas exinde pelliculas comparant; portentuosas uestes et peregrina palliola; ceteraque que enumerare longum est, in odoribus, coloribus, saporibus, uoluptatis irritamenta, instrumenta uanitatis: denique quos temperare oportuerat ab his que concessa sunt usui, ostentui impudenter inseruire uideas. Quem neuum longe abesse moribus  tuis, uox illa tua toties replicata declarat, et detergit a te lepre huius colorem nimis late respersum. Durus ego et inhumanus, et cum in reliquis formosus sim; ut ipsi aiunt, denigrata est in hac parte super carbones facies nostra, quod erogare non noui, nisi que consueui rogare. Obloquantur quantum uoluerint; improbitatem suam auaritiam nostram faciant, et de mollitie sua cudant mihi duritiam. Ego quidem posui faciem meam ut petram durissimam; et confracto illorum malleo, spero quoniam non confundar. Fuerim minus communis, fuerim tenacior; libenter hoc me neuo decolorari sinam: dummodo panem filiorum canes, imo catelli isti delicati et tenelli non comedant, nec sordes pauperum Christi, superuacuas aliorum munditias faciant;  neque de rugiente fratris uentre uanum mihi nomen 194 et falsos conquiram fauores.

2. Sed me interim omisso ad te ut reuertar, commoneamque aliquid a nobis esse petendum, orationes tu postulasti, ego ex abundanti ad exhortationem me uerto; emulor enim te Dei emulatione. Timeo autem ne corrumpantur sensus tui a simplicitate que est in Christo: ne incassum pro te preces effundantur, qui ultro prorumpis ad casum; frustraque liberari te roges, ad laqueum consulto festinans. Profecturus es, ut audio, ad curiam, eoque profecturus, ubi impeditum iri te suspicaris. ueteres uadis cum Duce renouare necessitudines, sepulta, imo sopita suscitare desideria, iuxta illam de struthione parabolam, compressas diu et complicatas  in altum alas euecturus, cum tempus acceperis . Sed et ciconia et hirundo uisitationis sue diem cognoscunt , cum aura ceperit flare tepidior. Manifeste ad te loquor, que alii in occulto forsitan loquuntur de te. Ad curiam uadis, et ignoro an uocatus. Quid illic tamen acturus? anime tue curam cum Duce communicaturus; estus cordis tui eius refrigeraturus alloquio? Ita fortassis, sed eo frigore, de quo scriptum est: Refrigescet caritas multorum . Audi denique huiusmodi exprobrantem prophetam: Quid faciam tibi, Ephraim? quid faciam tibi, Iuda? Iustitia uestra quasi nubes matutina, et quasi ros mane pertransiens . Matutina plane, magis autem  momentanea: cum enim uix spiritu ceperint, mox carne consummantur. Tales multos tolerasse se queritur sponsus in Canticis: Caput meum plenum est rore, et cincinni mei guttis noctium . Nam cum propter uite sublimitatem quasi Domini in caput ascenderint, herent in crinibus; et maiore in exterioribus et a uitali spiritu alienis occupatione insensibiles redditi, que Dei sunt, sapere nesciunt. Denique non habens in talibus ubi caput reclinet, si quem intus repererit, aperiri sibi rogat.

3. Utinam et tu intrinsecus commoreris, et pulsantem statim ad ostium Iesum cum cordis susceperis hospitio, glorieris, et dicas: Secretum meum mihi, secretum meum mihi . uicissimque  gratam illam laudis uocem accipies, Hortus conclusus, soror mea sponsa, hortus conclusus, fons signatus : signaculo quidem luminis et cordis letitia, signaculo septiformis Spiritus, quod soluere nemo nisi solus ipse poterit, qui portam orientalem singulariter ingreditur alienis clausam, iuxta illud prophete. Alieni non transibunt per Ierusalem amplius . Tali inclusus paradiso uoluptatis, imo ipse sicut ager irriguus, et sicut fons hortorum, cuius non deficiunt aque, alienorum obsurdesces ad uocem. Si seculi te uexauerit ambitio si dignatatum occasio uocauerit, et inuitauerit blanda pestis, spes honorum aliqua, sponse continuo respondebis uerbis: Exui me tunica  mea, quomodo induam eam? laui pedes meos, quomodo illos inquinabo? 

4. uides certe, frater, quid est quod dimidiatis uerbis et umbrarum similibus,. rem magis comprimens quam premens, sciens esse mihi cum sapiente sermonem, uides, inquam, quid est totum quod tibi suggerere uolo; ut periculosa ab hac profectione te reuocem, et falce quadam commonitionis nostre celeris lapsus occasiones precidam; ad prophete preceptum, planum tibi faciens iter offensionis, lapides eligens de uia . Multa mihi est sollicitudo pro te, multa fiducia apud te. Alioquin malim inueteratas tecum necessitudines attenuari ad tempus, quam silentio supprimere, que ad salutem tuam spectare crediderim: perdere familiaritatem,  quam teneram et crescentem adhuc in te humilitatem periclitari. Currebas bene: caue ne fascinatio nugacitatis obscuret bona tua , et, illibata manente conscientia, in discrimen ne uel fama ducatur. Currebas, inquam, bene: ubi nunc impigre properas? Currebas bene: sed quid, si non consummaueris? Consummandus in breui, consumere uis tempora multa, ut iam tibi exprobretur a Paulo: Tanta passus es sine causa, si tamen sine causa .

5. Utinam presens essem modo, et iniecta quadam impigra uiue uocis manu deducere te possem cum Abraham in terram Chanaan, id est Motus. Qui enim confidunt in Domino, mutabunt fortitudinem . Bona mutatio, quam loquitur idem  propheta: Erunt quinque ciuitates 195 in terra Aegypti, loquentes lingua Chanaan: ciuitas solis uocabitur una . Bona plane, de Aegypti tenebris educi in lucem; et post Pharaonis domum in Solis iustitie ciuitatem dedicari. Bonus, inquam, motus, ubi transfunduntur et in lumen obscura, et in unum plura. Denique et in pluribus perturbatio est, et unum necessarium . Bonus motus, ubi conuertitur et lippitudo Lie, et sollicitudo Marthe in Rachelis claritatem, et Marie tranquillitatem. Hoc enim est quod que Aegypti, id est tenebrarum, ciuitates fuerunt, Solis dicuntur: et pro quinarii numero, unius tantum fit mentio. Commutatum se nouerat qui loquitur in Psalmo: Benedic, anima mea, Domino, et noli obliuisci omnes  retributiones eius. Qui propitiatur omnibus iniquitatibus tuis, qui sanat omnes infirmitates tuas: qui redimit de interitu uitam tuam, qui coronat te in misericordia et miserationibus . Loquitur hic lingua Chanaan, qui tot in se recolit commutationes; de iniquitate propitiationem, de infirmitate curationem, eternitatem de interitu; et per singulos gradus gratias exhibet auctori: piorumque indiciis profectuum, quasi quadam commutationis lingua, illud cum Psalmista eloquitur, Nunc cepi, hec mutatio dextere Excelsi . Et ut de prophetico semine apostolicas fruges metamus; quod Isaias claudit, Paulus declarat: Fuistis, inquit, aliquando tenebre, nunc autem lux in Domino.  Commutationem audiuimus, de consummatione nos admonet: Ut filii, inquit, lucis ambulate . Qui ambulat in die, non offendit. Crescat lux tua usque ad consummatum diem; et cum consummaueris, inchoasse uidearis. Audi quomodo ipse Paulus currebat et crescebat, non modo de tenebris in lucem, sed de luce in lucem. Nos, inquit, reuelata facie gloriam Domini speculantes, in eamdem imaginem transformamur a claritate in claritatem .

6. Cum aliquos qui seculo renuntiarunt, in seculo prosperari uideris, gressus tui non effundantur: sed illis impingentibus quasi cecis in meridie, ipse glorieris, et dicas: Non laboraui te, Domine, subsequens. Qui enim sperant in Domino, innouabunt  fortitudinem; uolabunt, et non laborabunt; ambulabunt, et non deficient . Longum erit, si per singulas uirtutum innouationes, quasi per quasdam mansiones terre Chanaan ducere te uelim. Et quidem primo loco pio patriarche imitatori ueniendum est in Sichem , ubi humiliatis suppressisque humeris  leuissimum Christi onus suscipiat. Siquidem bonum est homini cum portauerit iugum Domini ab adolescentia sua. Dabit percutienti se maxillam: saturabitur opprobriis . Simulque obserua in saturitatis uerbo non leuem quamdam tolerantiam, et summis prelibantem labris, proiicientemque que amara presenserit; sed inexplebilem edacitatem aduersa tolerandi. Indeque post  felicem afflictionem et medicinalem molestiam pertransitis Geraris, et dissipata ueterum maceria inimicitiarum, de foraminibus petre et cauernarum scissuris, liberis ad sponsi inuitationem elapsus uolatibus, ad Bersabee fluenta euadat. De Sichem, inquam, id est de humiliatione et oratione ad Bersabee, ueniat ad puteum Septem agnarum, magis quidem omnium gratiarum. Humilibus namque dat Deus gratiam . Et quoniam alia ratione Puteus satietatis dicitur , iuxta inuitantis uocem, uenite ad me, qui onerati estis, et ego uos reficiam ; post afflictionem ad refectionem properat, suauissimique liquoris haustu maiorem prouocatus in esuriem, uerum illud in se Sapientie preconium experiatur: Qui edunt  me adhuc esurient . Tacere iam decreui, quoniam te pridem forsitan tedere cepit ad garrulitatem nostram. uale: et Hieronymum super  Isaiam mihi, si placet, perquirito; ut cum misero, paratum eum habeas.



EPISTOLA Iu. AD QUEMDAM AMICUM. Breui epistola postulatis se annuere non posse significat.

Pace uestra loquor, nimietas uestra obstinatum me reddit: imo illorum qui intercessorem te param, maior importunitas meritorum in me tuorum aliquatenus pondus attenuat. Miror, quod non etiam dominum de Fontibus adduxere super nos, ut grauium nube intercessorum iterato me obfuerent. Ut breui tamen tibi responso satisfaciam, rem hanc quam postulatis, silentio magis quam sermone negare uolui. uerecunde quidem more meo, ut cetera,  que nequaquam facere decreui: differo tamen magis quam definio responsum, donec in breui simul conferamus. uale.



[GUIGONIS PRIORIS QUINTI CARTHUSIAE EPISTOLA SEU TRACTATUS AD FRATRES.]





ADMONITIO D. MABILLONII IN SEQUENTEM EPISTOLAM.

 196 1. De auctore sequentis Epistole iamdudum cepit dubitari: at eam Guillelmo seu Willelmo, monasterii Sancti-Theoderici prope Remos abbati, tribuendam esse constat.

2. Dubitationem exprimit uetus codex uiri doctissimi et humanissimi Leonorii Foy canonici Bellouacensis, ante annos circiter quadringentos scriptus, in quo ista epistola hanc prefert inscriptionem: »Incipit Epistola ad Cartusienses, que licet intituletur nomine abbatis Guillemi, tamen Bernardo a pluribus adscribitur.« Et quidem hanc ipsam epistolam sub nomine Bernardi laudarunt Ioannes Gerson cancellarius Parisiensis in sermone de Cena Domini; eodemque tempore Ioannes de Ragusio apud Henricum Canisium, in tomo III Antiq. lect. pag. 240, aliique passim post eos: cui sententie codices scripti non pauci suffragabantur. Nihil tamen ex hac epistola excerptum est in Bernardino, seu in libro Florum ex Bernardo.

3. Dubitandi de auctore occasio potissimum nata est ex amanuensium uitio, qui genuini auctoris, id est Willelmi, nomen initio epistole prefixum decurtarunt, uel etiam penitus expunxerunt; imo et prefationis magnam partem, in qua Auctor texit catalogum suorum operum, que omnia Willelmi abbatis esse exploratum est. Hanc uero prefationem primus ad uetustos codices integram edidit, suoque auctori restituit religiosus ac pius uir Bertrandus Tissier, in tomo Iu Bibliothece Cisterciensis. Preter codices ab eo laudatos, qui hanc epistolam Willelmo tribuunt, nempe Signiacensem, Caroli-Locensem, Longi-Pontis et Fulcardi-Montis, alios insuper inuenimus idem attestantes, scilicet Flauiacensem, modo regie Bibliothece; Thuaneum, nunc Colberbertine; et Ratisponensem Sancti-Emmerammi: in quibus omnibus epistola hec ita inscripta est: »Dominis et fratribus H. Priori, etc. W. sabbatum delicatum.« Ubi uides Willelmi nomen primis tantum elementis expressum, uti et Haimonis Prioris, qui tunc Cartusie Montis-Dei preerat. Est autem Cartusia Montis-Dei in diecesi Remensi, sub prefectura Mosomensi, ab Odone S. Remigii abbate fundata anno 1136, Gaufrido Priore primo, cui Haimo iste anno 1144 197-198 successit: Haimoni uero tertio loco Geruasius, cuius suppresso nomine mentio est in Bernardi epistola 290, successorem sortitus quarto loco Simonem, ut ex uenerabili patre Francisco Ganerone olim accepimus. Ceterum hanc epistolam ab ipsis condite Montis-Dei Cartusie initiis scriptam fuisse intelligitur ex eo, quod »nouitatis nomine« notantur primi eius incole ex num. 3.

4. Hanc epistolam Guillelmus an abbas scripserit, an ex abbate factus monachus Signiacensis, non ita exploratum. Posteriori sententie illud fauet, quod iam tum affecte esset etatis, cum istam epistolam scripsit. Accedit quod eadem epistola sub nomine »Guillelmi Clare - uallis de uita solitaria« laudata est ante annos fere quadringentos a quoquam canonico regulari Sancti-Saluatoris apud Bononiam, nempe in libro primo Sermonum ad Eremitas, cap. 23. Quo de auctore in Itinere nostro Italico, pag. 197.

5. Ex his refellitur coniectura, alias haud improbabilis, docti eiusdem epistole translatoris, qui eam Petro Cellensi tribui posse existimauit. Nam preterquam quod Willelmi nomen epistole prefixum, et enumeratio Willelmi operum in prefatione, stilique diuersitas contrarium euincunt, certe auctor ipse in eadem prefatione »senem« se »et deficientem« dicit. Quod quidem Willelmo abbati conuenit, non Petro Cellensi, qui uirilem etatem agebat Haimone Priore, cui epistola inscripta est uixque tum annos triginta attigerat, ut probare esset in promptu, si res ita exigeret.

6. Nullum ergo dubium relinquitur, quin hec epistola Willelmo abbati tanquam genuino auctori restituenda sit. Et quidem in ueteri codice Sancti-Theoderici prope Remos prima habetur in recensione Willelmi operum, apud Marlotum in tomo II Metrop. Remens., pag. 287, in hec uerba: »Reuerendus Pater Guillelmus abbas Sancti-Theoderici composuit multa deuota opuscula, que misit fratribus de Monte-Dei, scilicet, De solitaria uita, Speculum et Aenigma fidei, De contemplando Deo, De dignitate amoris. etc.«

7 Denique in breui eius uite compendio, quam ex ueteri membrana Radoliensis monasterii habemus, eadem  epistola cum aliis eidem auctori uindicatur. Membrane uerba huc referre non pigebit. »Porro ingenii sui ac studii monumenta non contemnenda reliquit, ex quibus ea solum notabo que uisu et lectione probaui. uitam sancti Bernardi scribere aggressus, opus consummare non potuit: librum tamen unum, et ipsum primum, et non modice quantitatis, absoluit. Contra magistrum Petrum Abelardum, qui quedam fidei non consona suis operibus inseruerat, librum unum edidit eloquio uenustum, fide catholicum, ratione neruosum. Fecit quoque duos libellos: quorum unum, Aenigma fidei; alterum, Speculum fidei nominauit: in quibus breuiter et aperte quid sit credendum ostendit. Super Cantica canticorum moralem expositionem composuit: cuius operis meminit in uita sancti Bernardi. Est alius eiusdem liber de Natura et dignitate amoris, quem secundum ipsius materiam Anti-Nasonem possumus appellare. In eo enim uerum instruit philosophum, quibus gradibus et modis possit et debeat in Dei dilectione proficere. Libellum etiam unum direxit Fratribus Cartusie habitantibus in Monte-Dei: qui licet eis loquatur specialiter, cunctis tamen est commodus in Religione perfici cupientibus. De physica, id est natura corporis et anime, breuem compilationem formauit: ut quia se ipsum cognoscere fructus est dicendi precipuus iuxta illud, quod de celo descendit , simplices lectores ad aliquam uel inchoatiuam sui cognitionem instrueret. Est et libellus ipsius, cui tiulus est De contemplando Deo: in quo sine dubio propter edificationem legentium de sua loquitur contemplatione his uerbis: »Et nonnunquam, Domine, quasi clausis oculis ad te hianti, »mittis mihi in os cordis, quod non licet mihi scire quid sit. Saporem quippe sentio dulcem, adeo confortantem, ut si perficeretur in me, nichil ultra quererem.« Composuit et tractatum non paruum, cuius est epigramma, Meditatiue orationes, in quo non una utitur materia, sed diuersa disserit capitula; et in plerisque Deum alloquens, propriam, multiformem discutit conscientiam. In hoc opere apparet precipue uiri istius in Deum non amor, sed ardor. Et reuera, ut reor, quisquis hoc pie et sobrie leget quantumlibet religiosus et sciolus, in timore tamen Domini, in sui maiori cognitione et minori estimatione proficiet. Non dubito quin alia cuderit opuscula: sed preter hec hactenus nulla potui reperire.«

8. Hactenus uetus membrana, in cuius principio »Guillelmus apud Leodium claro genere natus,« fratrem habuisse perhibetur Simonem: cum quo Remos profectus, in abbatia Sancti-Nicasii, in qua »odor bone opinionis« tunc erat, »sacre religionis habitum« sumpsit. Processu temporis Simon factus est abbas Sancti-Nicolai de Bosco, ubi cum fratribus »diu et religiose prefuisset, plenus dierum et uirtute consummatus beato fine quieuit. At uero domnus Willelmus in abbatem Sancti-Theoderici, qui lacus urbi Remensi imminet, assumptus est,« nempe anno 1120, post annos sexdecim factus monachus Signiacensis Ordinis Cisterciensis, ut in Notis fusioribus ad Bernardi epistolam 85, tom. I, col. 860.

8. Ex his omnibus apparet, non solum epistolam ad fratres de Monte-Dei, sed etiam tractatus De contemplando. Deo, ac De natura et dignitate amoris, qui Bernardo suppositi fuerunt, esse ipsiusmet Guillelmi: cui proinde eos restituere, atque predicte epistole hac in editione subiicere uisum est. Alia eiusdem Guillelmi opuscula, superius indicata, exstant in tomo Iu Bibliothece Cisterciensis

Nunc exhibenda est Epistola ad fratres de Monte-Dei, que ueluti quoddam absolutissime uite monastice exemplar censetur ab iis qui in eodem uite genere excellunt: tametsi Ioannes Gerson in sermone de Cena Domini lectorem monet, »ut de hac materia,« nempe de unione perfectorum cum Deo, »caute legatur Bernardus ad fratres de Monte-Dei libro secundo,« hic num. 62. Ubi uides, hanc epistolam in duos libros aliquando fuisse distinctam.





ADMONITIO D. MASSUETI IN SEQUENTEM EPISTOLAM Qua Guigoni seu Wigoni, Maioris Cartusie priori quinto, asseritur

 1. De auctore sequentis Epistole seu Tractatus iam dudum cepit dubitari. Fuere qui Bernardo tribuerent et sub eius nomine laudarent, ut Ioannes Gerson, cancellarius Parisiensis, in sermone de Cena Domini; eodemque tempore Ioannes de Ragusio apud Henricum Canisium in tomo III Antiq. Lect. pag. 240; et iis longe antiquior auctor, qui de laude Cartusiensium scribebat ante annos quadringentos, cuius opus manuscriptum exstat in Cartusia Montis-Dei: cui sententie codices scripti non pauci suffragantur, ut uetus codex Metensis Sancti-Arnulfi, et alius Montis-Dei, in quo, abraso auctoris nomine, subrogatum est Bernardi nomen. Erroris occasio fuit amanuensium imperitia, qui subiunctum genuinis Bernardi operibus tractatum hunc, absque auctoris nomine, uidentes, Bernardi esse arbitrati, ei, prefixo temere nomine, adscripserunt, aliisque postea fucum fecerunt. Sed errore detecto, tum ex dissimilitudine stili, tum ex eo quod nichil ex eo tractatu exceptum sit in Bernardino seu in libro Florum ex Bernardo, tum denique aliis argumentis, omnes pene in Willelmum seu Guillelmum, ex abbate Sancti-Theoderici prope Remos factum monachum Signiacensem, consenserunt. Unus a ceteris dissensit doctus eiusdem epistole translator, qui eam Petro Cellensi tribui posse existimauit, sed repugnantibus tum stilo, tum manuscriptis codicibus.

2. Et quidem dubitationem satis exprimere bone memorie Mabillonio uisus est uetus codex clarissimi uiri Leonorii Foy canonici Bellouacensis, ante annos circiter quadringentos scriptus, in quo ista epistola hanc prefert inscriptionem: »Incipit epistola ad Cartusienses, que licet intituletur nomine abbatis Guillelmi, tamen Bernardo a pluribus ascribitur.« Accessit prefatio, quam primus integram, ut sibi uisus est, ad uetustos codices edidit religiosus ac pius uir Bertrandus Tissier in tomo quarto Bibliothece Cisterciensis; in qua auctor texit catalogum suorum operum, que omnia Willelmi Abbatis esse exploratum est. Eamdem epistolam sub nomine Guillelmi Clare-uallis De uita solitaria laudauit ante annos fere quadringentos quidam canonicus regularis Sancti-Saluatoris apud Bononiam, nempe in libro primo Sermonum ad Eremitas, cap. 23. Quo de auctore in Itinere Italico Mabillonii, pag. 197, huic sententie suffragari postea uisi sunt codices omnes quotquot uel auctoris nomen prefixum initio epistole decurtatum habent hoc modo, W. ut Flauiacensis, modo regie Bibliothece; Thuaneus, nunc Colbertine; et Ratisponensis Sancti-Emmerammi; in quibus omnibus epistola hec ita inscripta est: »Dominis et fratribus H. Priori, etc. W. sabbatum delicatum:« uel integrum preferunt,  ut Signiacensis, Caroli-Locensis, Longi-Pontis, Fulcardi-Montis, et alii a Tisserio laudati: uel denique ii etiam in quibus nomen penitus expunctum est.

3. At cum in eam sententiam abiit Mabillonius, non uiderat antiquissimum omnium et optime note codicem Pontiniacensem, eleganter scriptum anno 1156, quem perscrutando illius monasterii bibliothecam, ad castigandam exornandamque nouam editionem Gallie Christiane, que iam sub prelo est, feliciter inuenit sollicitus rerum antiquarum indagator noster domnus Edmundus Martene. Is quippe codex Guigonis Cartusie Prioris nomen, non decurtatum sed integrum, non uno prefert in loco. Nam ipso initio epistole seu tractatus hec leguntur: »Incipit proemium in libro Guigonis, Prioris Cartusie; ad H. Priorem de Monte-Dei. Dominis et fratribus H. Priori et H. Guigo, sabbatum delicatum.« Deinde post prefationem: »Incipit liber eiusdem Guigonis.« Ac tandem in fine: »Finis tertii et ultimi libri Guigonis.« Eadem manu subnotatur annus quo codex scriptus est, scilicet 1156. Nemo uero sibi facile persuaserit, paucis post uulgatam Epistolam ad fratres de Monte-Dei, paucioribus post Guigonis et Willelmi obitum annis, tam immaniter in auctoris nomine errari potuisse, ut uni tribueretur qui esset alterius fetus; et quidem in eo monasterio, in quo recens adhuc erat memoria tum Willelmi, qui Cisterciensium disciplinam in alio haud procul dissito amplexus erat, tum eius operum indubitatorum, quorum laudem in exterum transferre noluissent Cistercienses.

4. Cum codice Pontiniacensi apprime consentit alter eiusdem ferme antiquitatis, cuius character annos minimum quingentos representat, in Caroli-Locensis ordinis Cisterciensis monasterio asseruatus. Eius notitiam indefessis Martenii nostri curis pariter debemus. Guigonis quidem nomen in eo codice delere tentauit inuida et imperita scioli cuiuspiam recentioris manus, ut Bernardo tribueret; non ita tamen, ut sanum adhuc et integrum non appareat. Sic enim prefert operis titulus: »Incipit proemium in libro Guigonis Prioris Cartusiensis ad H. Priorem de Monte-Dei. Dominis et fratribus H. Priori et H. Guigo, sabbatum delicatum.« Et post proemium: »Incipit liber eiusdem Guigonis.« Tum sequuntur tres libri, ut in codice Pontiniacensi. Post primum legitur: »Explicit liber 1: incipit liber 2.« Post secundum, quidpiam minio exaratam habebatur, quod hodie omnino deletum: sed eius loco recentissima manus addidit: »Explicit opusculum ad fratres de Monte-Dei. Incipit libellus Anselmi archiepiscopi de uera Beatitudine.«

5. Huius utriusque codicis auctoritate lis omnis de auctore epistole seu tractatus de uita solitaria ad fratres de Monte-Dei dirempta censeri debet; nec erit, puto, deinceps qui tam insignis operis laude Guigonem Cartusianum fraudare uelit. Integram certe suo auctori seruat scriptorum codicum pars maxima, qui Guigonem primis nominis sui elementis exprimunt, hoc modo W. Norunt quippe qui seculi undecimi mores tenent, quam procliuis fuerit commutatio Gu in W, et uicissim; adeo ut passim scriberetur, Willelmus pro Guillelmus, Wido pro Guido, Wigo pro Guigo, et uice uersa. Hinc factum ut cum quidam epistolam ad fratres de Monte-Dei inter Willelmi abbatis opera descriptam, cum nomine primis duntaxat elementis, W. designato, uno eodemque in codice reperissent, hac litterarum initialium similitudine decepti, Willelmi ipsius fetum esse arbitrati, sub eius nomine exscripserint ac laudarint, sicque errandi ansam aliis postmodum obiecerint.

6. Erant tamen in ea epistola haud pauca, que si attentius expensa fuissent, soli Guigoni seu Wigoni Cartusie Priori, non certe Willelmo alterius instituti monacho, conuenire illico deprehensa fuissent. Iam ab operis exordio, in ipso proemio, scribit auctor se, ex quo recesserat a Cartusianis qui Montem-Dei excolebant, de fratre Stephano eiusque sociis iunioribus fratribus, et nouitiis uenientibus ad nouam illam domum, sollicitum semper fuisse. »Ex quo,« inquit, »recessi a uobis usque nunc, qualemcunque laborem meum quotidianum statuit dedicare, non uobis, qui non indigetis, sed fratri Stephano et sociis eius fratribus iunioribus, et nouitiis uenientibus ad uos, quorum doctor Deus solus est: ut habeant et legant, si forte ibi aliquid inuenerint utile sibi ad solatium solitudinis sue,« etc. At prorsus incertum an Willelmus nouos illos Montis-Dei incolas uel unquam uiderit, qui paulo post conditum Signiacense monasterium eo secessit, anno 1134, ut in sexto Annalium Ordinis S. Benedicti tomo demonstrabitur: quo quidem anno fundamenta Cartusie Montis-Dei tum primum iacta sunt, agente Odone abbate Sancti-Remigii Remensis. Quamuis enim biennio ante, instigante Hugone Gratianopolitano episcopo, consilium iniisset Odo de construenda in diecesi Remensi Cartusianorum domo, id tamen exsecutioni mandare non potuit ante annum 1134; quo e concilio Pisano reuersus, accitam e maiori Cartusia solitariorum coloniam, sibi a Guigone Priore missam, ipse deduxit ad Montem-Dei, tunc dictum Montem Bosonis, in finibus Remorum, duobus ab urbe Mosomo leucis, ad amnem Barum, eique fundum reditusque sufficientes ad edificandum monasterium concessit. Hec que nunc strictim attingimus, fusius explicabuntur in dicto Annalium tomo. Sed satis hinc patet, Guillelmum uix ante secessum suum primos illos Montis-Dei incolas uidere potuisse, qui necdum forte eo tunc peruenerant: cum maxime totus in secessum suum intentus, grauibusque paulo post tentationibus uexatus, ut refert uite auctor, omnes in se unum curas conuertere debuit, in exteros uix potuit. Sed nec uspiam legimus, eum, postquam inter Signiacenses nomen professus est, pedem inde retulisse, ut Cartusianos Montis-Dei inuiseret.

7. Si uero Guigoni Maioris Cartusie Priori dictam epistolam, ut par est asseramus, nulla prorsus difficultas est, omniaque perfecte quadrant. Pius magister est, qui postquam ab iis quos a se dimisit discipulis recessit, de eorum semper salute sollicitus, suum qualemcunque laborem quotidianum eis dedicare statuit ut sanctioribus monitis atque hortationibus solitudinis tedia releuet, iunioresque uel in proposito confirmet, uel ad professionem monasticam accendat. Hinc de sublimitate eorum professionis disserit, uirtutes Cartusianis proprias explicat, precepta, que tironibus conueniant, dat; qua ratione tempus agendum sit in cella docet; lectionum sanctarum, orationum, corporalium exercitiorum, cibi, somni, laboris manuum, etc., modum tradit. Eaque ratione scribit, que Cartusianum ad eiusdem instituti discipulos scribentem manifeste sapiat ac demonstret. Ea propter plurali sepe modo loquitur, ut iisdem legibus astrictum se probet. »Hoc omnibus modis agat et labor et otium nostrum,« ait, lib. I, cap. 8, »ut nunquam simus otiosi: et hoc semper sit negotium nostrum, ut perfecte consummetur in nobis, quod dicit Apostolus, etc.« Et cap. 10, de solitariorum in cella officiis et exercitiis agens: »uigiliis nostris,« inquit, »in quibus media nocte surgimus ad confitendum nomini Domini, confessionis eiusdem ordinem contexens propheta: »In die, inquit, tribulationis mee Deum exquisiui, manibus »meis nocte contra eum, et non sum deceptus .« Istis enim horis potissimum coram Deo debemus nosmetipsos constituere quasi facie ad faciem,« etc. Capite sequenti, cibi modum prescribens: »De condimentis uero sufficiat, obsecro, ut comestibiles fiant cibi nostri, non etiam concupiscibiles, uel delectabiles.« Et cap. 13, solitarios Apostoli uerbis exhortans, ut cum silentio operantes panem suum manducent , addit: »uescamur saltem secundum penam Ade pane nostro, si non possumus in sudore uultus nostri, in dolore cordis nostri; in lacrymis doloris, si non possumus in sudore laboris. Magnam hanc iacturam professionis nostre suppleat pietas, ac deuotio conscientie humilis.« Nihil clarius iis uerbis, »professionis nostre, »quibus Cartusianorum institutam aperte designat, quorum patres,  antiqui illi eremite et Thebaiden incolentes, ut initio capitis explicat, laborabant manibus suis, et de labore suo pauperes pascebant. Patres, inquam, suos uocat, non Benedictum, non Bernardum, non Basilium aut alium quemuis cenobiarcham, sed eos qui »in Aegypto et Thebaida, sancte huius uite ardentissimi emulatores, in solitudinibus degentes . . . . ipsi sibi cellas edificabant, in quibus tecti tantummodo et circumsepti a turbine et a pluuia tutabantur, in quibus eremitice frugalitatis deliciis affluentes, locupletabant multos ipsi egentes.« En igitur eremitam, eremitas alloquentem, patrum suorum eremitarum in Aegypti et Thebaidis solitudinibus et uilibus casulis degentium emulatorem; Guigonem proinde Cartusianum, non certe Willelmum abbatem, cui hec minime conueniunt.

8. Sed si cui dubium adhuc superesset, eximeret prorsus quod scribit auctor eiusdem libri, cap. 12. Cum enim accepisset edificari a nouis illis Montis-Dei Cartusianis paulo sumptuosiores, quam decebat, eorumque instituti leges ferebant, cellas, nichil non agit ut eos a proposito dehortetur, et ad pristinam patrum suorum simplicitatem ac paupertatem reuocet. »Iam,« inquit, »subintrauit de ere alieno sumptuosa, et, quantum pudor uix sinit, ambitiosa cellarum edificatio: et abiecta sancta simplicitate et rusticitate . . . quasi religiosas quasdam nobis creamus habitationum honestates; in quibus tantum compassum est animalibus, ut pene omnes in hoc effecti simus animales. Dimissam enim uobis a patribus nostris iure hereditario formam paupertatis, et sancte simplicitatis speciem, uerum decorem domus Dei, alienantes a nobis et a cellis nostris, per manus artificum exquisitorum cellas non tam eremiticas, quam aromaticas edificamus nobis, singulas in titulo centum solidorum, concupiscentias oculorum nostrorum de eleemosynis pauperum. Amputa, Domine, opprobrium centum solidorum a cellis pauperum tuorum. Cur non potius centum denariorum? cur non potius nullorum? cur non potius gratis filii gratie ipsi edificant?« In iis uerbis nemo non deprehendat, non Guillelmum, non Bernardum, aut alium quemuis monachum cenobiticam uitam agentem, quibus celle singulares, multo minus eremitice, tunc temporis nondum erant, ut qui omnes in communi dormitorio, necdum in cellas diuiso, dormiebant: sed eremitam Cartusianum, eremitarum patrem generalem, qui doleat, filios suos iam ab auita eremitica simplicitate degeneres, edificare sibi curare cellas, non quales eremitas decebat, sed superbiores quam ferebant eremitarum instituta, qui humiles casas, maiorum exemplo, ipsi sibi edificare debebant. Hinc addit: »Ergo, obsecro, in peregrinatione huius seculi, in militia hac super terram, edificemus nobis, non domos ad habitandum, sed tabernacula ad deserendum . . . . Nunquid non facile est solitario, et sufficiens nature, et utile conscientie, ipsi sibi cellam de uirgis contexere, de luto plasmare, undecunque operire, et decentissime inhabitare? Et quid amplius est requirendum? . . . . Obsecro ergo, ut maneant celle ille delicatiores sicut facte sunt, sed non crescat numerus earum; sintque in ualetudinaria fratribus animalibus et infirmioribus, donec conualescant . . . . Maneant in exemplum posteris nostris, quia tales habuistis et spreuistis.« Quo iure, queso, Willelmus precepta hec alienis, quorum cura nichil ad eum attinebat, dedisset? Quid in Cartusianorum disciplinam se interposuisset? Quid de eorum moribus, qui sibi subditi non erant, reformandis sategisset? A propriis superioribus regebantur, ad quos emendare pertinebat, quid contra ordinis disciplinam peccatum esset. Tunc demum concludit auctor, communium patrum, id est antiquorum eremitarum exempla suis in memoriam reuocans, initio capitis sequentis: uos autem qui spirituales estis, sicut Hebrei, id est transeuntes, non habentes hic ciuitalem manentem, sed futuram inquirentes; edificate uobis, sicut cepistis, casulas in quibus habitetis. In casulis enim habitauerunt patres nostri.« Qui patres? »Patres nostri,« addit, »in Aegypto et Thebaida, sanctissime huius uite ardentissimi emulatores, in solitudinibus degentes . . . . ipsi cellas fabricabant sibi, in quibus tecti et circumsepti a turbine et a pluuia tutabantur, in quibus eremetice frugalitatis deliciis affluentes, locupletabant multos ipsi egentes  .« Quibus uerbis institutum suum satis prodit auctor, ab Guillelmi instituto omnino alienum, qui nec eremitarum more uiuebat, nec in cella separata degebat.

9. Hactenus dicta sufficiunt ad asserenaam Guigoni Priori Cartusie epistolam ad fratres de Monte-Dei, restituendumque suo auctori nobile opus, cuius laude eum defraudauerat amanuensium imperitia. Tria duntaxat obiici, cum aliqua uerisimilitudine, possent, que ne incautos decipiant, breuiter expendemus. Primum, idque precipuum, repetitur ex prefatione quam primus integram, ut sibi uisus est, edidit Bertrandus Tissier, tomo quarto Bibliothece Cisterciensis, in qua auctor enumerat alia opera ab se edita: que omnia Willelmi abbatis esse constat. Si quidem eque constaret totam eam prefationem, qualem exhibuit Tisserius, unius et eiusdem auctoris esse, haud facile solueretur ea difficultas: sed tantum abest id constet, ut potius euidenter appareat, eam partem, qua prefationem auxit Tisserius, merum assumentum esse, scribarum uitio perperam additum. Cum enim, ut diximus, in uno eodemque codice epistolam ad fratres de Monte-Dei cum genuinis Willelmi abbatis operibus descriptam reperissent, omnia unius eiusdemque auctoris esse arbitrati communem omnibus prefationem temere premiserunt, male concinnatam tum ex ea quam Guigo epistole sue, tum ex ea quam Willelmus initio lucubrationum suarum premittendam scripserat. Errandi ansam prebuit quod in sua scribit Guigo, se fratribus suis arbitratum fuisse dedicandum, quod fecit ad solatium eorum qui pre religiosiori conscientia iis omnibus conturbabantur, que fidei uel minimum repugnare uidebantur: quasi aliud quoddam opus esset, ab epistola diuersum; cum tamen que libro secundo tam accurate de anima eiusque facultatibus et actibus, etc., disserit, ad eximendos e rudiorum illorum fratrum animis scrupulos scripta uideantur. Ea uero esse opuscula, que scripsit Willelmus, alterum sub nomine Speculi fidei, alterum sub titulo Aenigmatis fidei, perperam existimantes scribe; que de utroque prefatus hic fuerat, statim male consuerunt cum Guigonis uerbis, iisque non nichil adulteratis. Et ne ipsi temere coniectare uideamur, coniecture nostre ueritatem probant omnes pene, quotquot exstant cum scripti, tum editi codices, in quibus desideratur illud assumentum quod hic exhibemus. »Diuiditur autem illud opusculum in duos libellos; quorum primum, quia planus et facilis, Speculum fidei; alterum uero, quia rationes et formam fidei secundum dicta et sensum catholicorum Patrum summatim continere uidetur, et est aliquantulum obscurior, Aenigma fidei uocare statui; plus in huiusmodi studio fugiens otiositatem inimicam anime , quam ceterorum insistens, que reuera non est speciosa in ore peccatoris; et illos tantummodo decet, qui quod dicendo plantant, uiuendo confirmant. In primo quo accedere debeat; in secundo, qua etiam cautela incedere, rudis docetur auditor. Nam hoc quoque ordine Dominus ad discipulos dicit: Et quo ego uado scitis, et uiam scitis . Unde et propheta: Diuitie, inquit, salutis sapientia et scientia . Nam etiam in Psalmo primum dies diei eructat uerbum; postea uere nox nocti indicat scientiam .

»Sunt preterea et alia opuscula nostra. Tractatus duo; primus, De contemplando Deo; alter, De natura et dignitate amoris: libellus De sacramento altaris: Meditationes Nouitiis ad orandum formandis spiritibus nor usquequaque inutiles: et super Cantica canticorum usque ad illum locum, Paululum cum pertransissem eos  inueni quem diligit anima mea. Nam contra Petrum Abelardum, qui predictum opus ne perficerem efficit: neque enim integrum mihi fore arbitrabar tam delicato intus uacare otio, ipso foris fines fidei nostre nudato, ut dicitur, gladio tam crudeliter depopulante: contra ipsum, inquam, quod scripsi, quia de fontibus sanctorum Patrum hausi quod dixi, quemadmodum in Epistolam ad Romanos et in ceteris de quibus infra dicturus sum, in quibus aut nichil omnino, aut non multum de meo dixi, melius est, si ila placuerit, ut suppresso nomine nostro inter anonyma relinquantur, quam, ut predixi, que non peperi, congregare uidear. Excerpsi enim ex libris sancti Ambrosii quidquid in eis disseruit super Cantica canticorum, opus grande et inclytum. Similiter et ex beati Gregorii, sed diffusius quam Beda fecerit. Nam idem Beda, ut nostis, ultimum in ceteris libris suis, hanc ipsam exceptionem constituit. Sententias de fide, quas de beati maxime Augustini libris extraxi, si uultis transcribere, fortes nimirum et graues sunt, cum supradicto opusculo, quod Aenigma fidei intitulari placuit, magis congruunt. Est etiam aliud opusculum nostrum de Natura anime, scriptum sub nomine Ioannis ad Theophilum: cui ut de toto homine  aliquid perstringerem, premisi etiam de natura corporis, hoc est eorum qui corporibus medentur; illud autem de eorum qui curandis animabus inuigilant, libris decerpens. Itaque legite omnia, et si non primi, tamen, si ita uidetur, uel ultimi: ne si in eorum manus deuenerint, qui nichil ipsi facientes aliorum omnia rodunt, ego quoque, utpote senex et deficiens, sicut de Isaac legitur , deficiens, inquam, non gressu, sed sensu, illesus non possim effugere. Denique melius arbitror, si inutilia reperiantur, ut ea amicorum non tam iudicio quam consilio ultor ignis absumat quam ut in ea liuor irruens detractorum offendat. In pace enim uocauit nos Deus, et prouidenda sunt bona non solum coram ipso, sed etiam coram hominibus: ut, si fieri potest, quod ex nobis est, cum omnibus pacem habeamus . Hoc enim summopere monet idem Apostolus iudicandum, ne ponamus offendiculum fratri uel scandalum . Quanquam si quis fraterno animo legerit, etsi nullam consolationem ex eis uel edificationem accipiat, nichil tamen in eis unde scandalizari uel stomacari, uelut contra presumptorem, debeat, reperturus est. Et ut de edificatione taceam; qui amicus est, sustinebit et in hoc, si qua est, insipientiam meam; nec sinistro oculo interpretabitur simplicitatem meam: tum maxime propter causam quam superius dixi, quia scilicet forensium prorsus ignarus operum, et non solum etate, sed insuper infirmitate iam fractus, nisi sub huius studii patrocinio, otiositatis, que teste Scriptura multa mala docuit , nullatenus effugere dominium ualuissem.« Deest quippe in omnibus que hactenus ante Tisserium prodierunt editionibus; deest in antiquissimis omnium et auctori ferme ceuis codicibus Pontiniacensi et Caroli-Locensi; in Metensi etiam Sancti-Arnulfi; in antiqua uersione gallica eiusdem operis, ante annos quadringentos facta, que in Cartusia Montis-Dei hactenus asseruatur; deest uno uerbo in omnibus fere manuscriptis, unum si excipiamus codicem Signiacensem, quo presertim usus est Tisserius: nam alium in quo occurrat non nouimus. Sed et in isto Signiacensi codice, quem diligenter expendit, pro more suo, Martenius noster, ipsum se ultro prodit adulterinum additamentum a recentiori quopiam sciolo factum. Nam neque eadem manu, neque adeo antiqua, sed annis minimum centum posteriori scriptum est, idque in charta breuiori, nec eiusdem forme cum reliquo codice. Quod prepostere factum a recentiori illo sciolo nemo non uidet, ut Willelmo assereret epistolam, quam obscurius, pro uotis, imo nullatenus adscribebat ei codex ille. Hanc siquidem epigraphen initio prefert: »In hoc uolumine continentur quedam opuscula domni Willelmi, abbatis Sancti-Theodorici, postea monachi Signiacensis.« Tum apparet in capite epistole ad fratres de Monte-Dei, cum hoc initio: »Dominis et fratribus H. priori, etc. W. sabbatum delicatum.« Et in fine libri secundi: »Finit opusculum domini W. ad fratres de Monte-Dei.« Sequitur libellus qui incipit, »Notandum, duas esse beatitudines,« etc., qui est tertius Guigonis liber ad fratres de Monte-Dei: tametsi in margine codicis altera recentiori mana scriptum sit, »Sermo domni Anselmi.« Hic uides decurtatum auctoris nomen primis duntaxat litteris exhiberi, non ita uero Willelmi, quod sequentibus opusculis integrum prefigitur. »Liber Willelmi monachi Signiacensis, qui uocatur Speculum fidei. Excerpta ex meditationibus domni Willelmi. Liber domni Willelmi, qui dicitur Aenigma fidei. Expositio domni Willelmi super Cantica.« uel ex hoc specimine luculenter patet quod diximus, decurtatum Wigonis nomen, eiusque epistolam cum genuinis Willelmi operibus permixtam, offendiculum fuisse ad quod incauti amanuenses impegere.

10. Nec hic omittendum quod in altero Caroli-Locensis monasterii codice, annorum circiter quingentorum, ab eo qui superius laudatus est diuerso, occurrat epistola ad fratres de Monte-Dei, sub nomine sancti Bernardi, sed absque ulla prefatione: liber uero tertius eadem manu Anselmo archiepiscopo tribuitur. Ipsa porro prefatio, cum suo additamento, qualem edidit Tisserius, et post eum Mabillonius, epistole postponitur, cum hac epigraphe: »Incipit prologus libellorum sequentium domni Willelmi missus ad fratres de Monte-Dei. Dominis ac fratribus H. Priori« et »H. frater W.« Deinde sequuntur libelli duo Willelmi abbatis, nempe Speculum fidei, Aenigma fidei. Adeo constitit librario totam eam prefationem Tisserianam epistole eiusque auctoris instituto non conuenire, ut cum forte totam reperisset in codice quem exscribebat, nec tamen spuriam partem a genuina discernere ualeret, in aliud extremum lapsus, maluerit integram indubitatis Willelmi operibus, ad que ex parte quadrabat, quam epistole premittere.

11. Obiici etiam posset codex monasterii Sancti-Theoderici prope Remos, quem uidit Marlotus, in quo recensentur opera Guillelmi abbatis, atque inter ea, opuscula que misit ad fratres de Monte-Dei De uita solitaria. Sed codex recens est, cuius character, iudice Martenio, uix trecentos refert annos; nec proinde tante auctoritatis, ut Pontiniacensis et Caroli-Locensis codicum antiquiorum fidem eleuare ualeat. Idem iudicium ferendum de uita eiusdem Guillelmi in codice Radoliensi, in qua ei tribuitur epistola ad fratres de Monte-Dei; sed ab auctore non equali, imo longe posteriori.

12. Tertia demum difficultas exoritur ex serie Priorum de Monte-Dei, quam contexuit uenerabilis Pater Franciscus Gagneronius, eiusdem Cartusie monachus. Primum is constituit Priorem Gaufridum cui successisse putat Haimonem, cui inscripta est epistola; Haimoni Geruasium, etc. Porro cum Guigo anno 1137 obierit, hanc epistolam scribere non potuit Haimoni, qui Prior factus est anno duntaxat 1144. Sed eodem incommodo, si quod sit, laborabit uulgata sententia, que Willelmo abbati epistolam adscribit. Ex ipsa quippe lectione capitis duodecimi libri primi liquido patet, scriptam esse ipsis Cartusie Montis-Dei primordiis, tum cum Cartusiani illi, haud satis memores exemplaris quod uiderant in monte Maioris Cartusie, ad quem aperte alludit auctor, edificari sibi curabant cellas paulo sumptuosiores, quam ferebat eremitica simplicitas. Scripta proinde fuit anno circiter 1135; certe ante annum 1137, quo datum legimus instrumentum Odonis abbatis Sancti-Remigii, in quo se non modo fundasse et dotasse Cartusiam Montis-Dei, sed etiam construxisse dicit, »cenobium,« inquit, » . . . . in loco, qui nunc Mons-Dei nuncupatur . . . construximus . . . Predictum cenobium, et quidquid ecclesia nostra in precinctu eiusdem cenobii . . . possidet . . . gratanter et ab omni censu et exactione liberum dedimus.« Iam igitur constructum erat absolutumque cenobium, cum cellis pro monachorum numero sufficientibus: quo tamen anno nondum Prior erat Haimo, si que Gagneronii cataloyo fides. In quidem Prioris  illius initia cum anno 1144 colligat, sed nullum huiusce sententie sue affert argumentum; nec ullum in Cartusia Montis-Dei exstat monumentum, ipsis fatentibus Cartusianis a Martenio interrogatis, quo fulciri possit. In Necrologio eiusdem monasterii, ab annis circiter centum duntaxat scripto, Gaufridus primus Prior dicitur. uerum preterquam quod recentis adeo codicis sublesta est auctoritas, Gaufridus paucis mensibus preesse potuit, eique e uiuis erepto Haimo statim subrogari. Certe codex Pontiniacensis, anno 1156 scriptus, hoc est paucis post Guigonis obitum annis, Guigonis ipsius et Haimonis nomen integrum preferens, longe preponderare debet Gagneronii sententie quam nullis argumentis munire potuit.

13. Maneat ergo suo Guigoni Priori maioris Cartusie quinto asserta ac restituta epistola ad fratres de Monte-Dei. Porro cum scripta fuerit tum cum edificaretur Cartusia Montis-Dei, ut diximus, et ante Guigonis mortem, que contigit anno 1137, scribi debuit anno circiter 1135 aut sequenti. Eam uero hic edimus, qualem exhibent manuscripti codices, tres in libros diuisam, et ad Pontiniacensem potissimum accurate recognitam et emendatam. Tertius liber publicam lucem nondum uidit, tametsi reperiatur in codice etiam Signiacensi. Sed facto prefationi memorato assumento, cum non nemo in eo legisset, diuidi illud opusculum in duos libellos, iis uerbis in transuersum actus, existimauit Guigonis opusculum duobus libris concludi. Hinc post finem libri secundi alia manu et alio atramento temere scriptum legitur in exiguo illo spatio quod inter secundum et tertium librum interiacet, »Finit opusculum domni W. ad fratres de Monte-Dei:« et ad marginem libri tertii, »Sermo domni Anselmi;« qui tamen neque genium, neque stilum Anselmi sapit, neque inter eius opera recentitus a quoquam fuit. Indeque factum ut codices deinde ad Signiacensem exarati, tertium librum tanquam alterius auctoris, pretermiserint. Palam tamen fiet sobrio cuiuis, tum ex citatis superius manuscriptis, tum ex ipsa libri lectione, eius cum precedenti cohesione, contextus serie, ac stilo, unius eiusdemque auctoris esse.

14. Quamuis ea epistola ueluti quoddam absolutissimum monastice uite exemplar censeatur ab iis, qui in eodem genere uite excellunt, monet tamen lectorem Ioannes Gerson in sermone de Cena Domini, »ut de hac materia,« nempe de unione perfectorum cum Deo, »caute legatur Bernardus ad fratres de Monte-Dei, libro secundo,« hic cap. 3, n. 16: ubi uides, hanc epistolam tum in duos saltem libros distinctam legi.





GUIGONIS PRIORIS QUINTI MAIORIS CARTHUSIAE EPISTOLA SEU TRACTATUS AD FRATRES DE MONTE DEI. *



PRAEFATIO. Charissimis fratribus et dominis, HAIMONI, Priori 199 et ceteris, GUIGO, sabbatum delicatum.


1. Pene impudenter, et plus quam decebat, os meum patet ad uos, karissimi fratres in Christo: non possum tacere, Deus scit. Ignoscite; quia cor meum dilatatum est. Dilatamini et uos, obsecro, in uisceribus uestris, et capite nos; quia totus uester sum in eo, in cuius uisceribus inuicem cupimus nos. Ideo ex quo recessi a uobis usque nunc, qualemcunque laborem meum quotidianum statui dedicare, non uobis, qui non indigetis, sed fratri Stephano et sociis eius fratribus iunioribus, et nouitiis uenientibus ad uos, quorum doctor Deus solus est: ut habeant et legant, si forte ibi aliquid inuenerint utile sibi ad solatium solitudinis sue, et sancti propositi  incitamentum. Offero quod possum, bonam uoluntatem; ipsamque a uobis repeto cum fructibus suis. Dauid saltando placuit Deo , non propter saltum, sed propter affectum. Similiter et mulier que unxit pedes Domini, laudata est a  Christo, non quia unxit, sed quia amauit : et quia quod habuit hoc fecit, in eo iustificata est.

2. Deinde uobis etiam arbitratus sum dedicandum  quod in consolationem suam, et in adiutorium fidei facere me compulit fratrum quorumdam plus anxia quam periculosa necessitas; quorum tristitia plurimum mihi solet facere gaudium, nisi quod eos contristatos uidere non possum. Pre magnitudine quippe non solum fidei, sed etiam amoris, exosum adeo habent quidquid uidetur esse contra fidem, ut si uel ad modicum, seu ex spiritu blasphemie, seu ex ipso sensu carnis, fuerint super hoc attentati uel pulsati, quasi ex solo auditu, uel attactu lesam omnino, in semetipsis estiment  conscientie puritatem, et miserabiliter defleant semetipsos, quasi reprobos circa fidem. Quibus et contingit a seculi tenebris ad purioris uite exercitia uenientibus, quod contingere solet repente prodeuntibus ad lucem a diutinis tenebris; ut sicut in  illis lux ipsa, qua cetera uidenda sunt, primo irruens, infirmis oculis fit molesta: sic et isti ad primum fidei lumen cecutiant, nec insolitos noue lucis  radios possint sustinere, donec ipso lucis amore assuescant.



LIBER PRIMUS.



200-201 CAPUT PRIMUM. Congratulatio de innouatione feruoris antique religionis.


1. Fratribus de Monte-Dei, orientale lumen, et antiquum illum in religione Aegyptium feruorem tenebris occiduis et Gallicanis frigoribus inferentibus, uite scilicet solitarie exemplar, et celestis formam  conuersationis, occurrere et concurrere anima mea exsultat in gaudio sancti Spiritus, et risu cordis in feruore pietatis, et in omni obsequio deuote uoluntatis. Quidni? etenim epulari in Domino et gaudere oportet, quia Christiane deuotionis ac religionis speciosissima portio, que celos propinquius tangere uidebatur, mortua erat, et reuixit, perierat de mundo, et inuenta est. Auditu auris audieramus, nec credebamus: legebamus in libris, et mirabamur de antiqua uite solitarie gloria, et magna in ea gratia Dei; cum subito inuenimus eam in campis silue, in monte Dei, in monte pingui: ubi iam de ea pinguescunt speciosa deserti, et exsultatione colles accinguntur. Ibi enim etiam per uos offert se omnibus, et in uobis se demonstrat, et ignota hactenus  innotescit in paucis simplicibus, ipso eam uobis ingerente, qui in paucis simplicibus totum olim sibi mundum subiecit, ipso mundo mirante. Licet enim magna et diuina plane fuerint miracula, que Dominus gessit in terris, hoc tamen unum super omnia alia enituit, et cetera cuncta illustrauit, quod, sicut dictum est, in paucis simplicibus totum mundum et omnem sapientie eius altitudinem sibi subiugauit: quod etiam nunc cepit operari in uobis. Ita Pater, ita; quoniam sic beneplacitum est ante te. Abscondisti enim hec a sapientibus et prudentibus huius mundi, et reuelasti ea paruulis . Nolite ergo timere, pusillus grex, ait Dominus, sed omnino confidite, quia complacuit Deo Patri dare uobis regnum .

 2. uidete, fratres mei, uidete uocationem uestram. Ubi sapiens inter uos? ubi scriba? ubi conquisitor huius seculi?  Nam etsi sunt aliqui sapientes inter uos, per simplices tamen sapientes aggregauit, qui reges olim et philosophos mundi huius per piscatores sibi subiecit. Sinite ergo, sinite sapientes huius seculi, de spiritu huius mundi tumentes, alta sapientes, et terram lingentes, sapienter descendere in infernum. uos autem, dum foditur peccatori fouea, sicut cepistis, stulti facti propter Deum, per stultum Dei, quod sapientius est omnibus hominibus, Christo duce humilem apprehendite disciplinam ascendendi in celum. uestra  namque simplicitas iam multos prouocat ad emulationem: uestra sufficientissima et altissima paupertas iam multorum confundit cupiditatem: uestrum secretum iam earum rerum que tumultum faciunt, uel facere uidentur, pluribus incutit horrorem. Si qua ergo consolatio in Christo, si quod solatium caritatis, si qua societas spiritus, si qua uiscera  misericordie, implete gaudium non meum tantummodo, sed omnium diligentium nomen Domini: ut in uarietate uestitus deaurati de auro sapientie Dei regine assistentis a dextris sponsi, uestro studio, uestra instantia, ad Dei gloriam, et magnam coronam uestram, et gaudium omnium bonorum, hoc sancte nouitatis instauretur ornamentum.

3. Nouitatem uero dico propter linguas nequam  hominum impiorum; qui cum manifestum lumen ueritatis obnubilare non queunt. de solo nouitatis nomine cauillantur, ueteres ipsi. et in ueteri mente nescientes noua meditari; utres ueteres non capientes uinum nouum, quod si eis infunderetur, rumperentur. Sed hec nouitas non est  nouella uanitas. Res enim est antique religionis, perfecte fundate in Christo pietatis, antiqua hereditas Ecclesie Dei, a tempore Prophetarum premonstrata, iamque noue gratie sole exorto, in Ioanne Baptista instaurata et innata; ab ipso Domino familiarissime 202 celebrata, ab eius discipulis ipso presente concupita: cuius transfigurationis gloriam cum uidissent qui cum eo in monte sancto erant, continuo Petrus, in eo quidem abreptus sibi, et nesciens quid diceret, quia uisa Dei maiestate, commune bonum intra priuatum suum uisus est conclusisse; in eo autem presentissimus sibi, et scientissimus quid diceret, quia suauitate eius gustata, optimum sibi iudicauit in hoc semper esse, uitam hanc in contubernio Dei et ciuium supernorum, quos  cum eo uiderat, concupiuit dicens: Domine, bonum est nos hic esse. Si uis, faciamus hic tria tabernacula, tibi unum, Moysi unum, et Elie unum . In quo si auditus fuisset, facturus procul dubio erat postmodum alia tria, sibi unum, Iacobo unum, et Ioanni unum.

4. Post passionem uero Domini, calente adhuc in cordibus fidelium effusi eius sanguinis recenti memoria, solitariam hanc uitam eligentibus, paupertatem spiritus sectantibus, et in spiritualibus exercitiis et in contemplatione Dei pingue otium altero in alterum zelantibus, deserta repleta sunt. Ex quibus legimus Paulos, Macarios, Antonios, Arsenios,  et alios quamplures in sancte huius conuersationis republica consulares uiros, egregia nomina in ciuitate Dei, nobiles et triumphales titulos habentes de uictoria huius seculi, et principis huius mundi, et corporis sui, de cultu animi, et Domini Dei sui. Sileant ergo qui in tenebris de luce iudicantes, uos arguunt nouitatis ex abundantia male uoluntatis: ipsi potius arguendi uetustatis et uanitatis. Sed et laudatores et detractores semper estis habituri, sicut et Dominus. Laudatores preterite; et bonum quod in uobis amant, hoc in eis amate: detractores dissimulate, et pro eis orate. Et obliti que retro sunt, pretermissis scandalis, que iuxta iter uobis a dextris et a sinistris posita sunt, in anteriora uestra uos extendite. Si enim ad singula uolueritis,  uel laudatoribus respondere, uel cum detractoribus litigare, tempus perditis, cuius in proposito sancto non leuis est iactura. A terris enim ad celos festinantem qui moratur, etsi non detinet, plurimum tamen nocet.



CAPUT II. Quam ardua et sublimis sit eorum professio.

5. Nolite ergo negligere, nolite tradere: grandis enim uobis restat uia. Altissima enim est professio uestra. Celos transit, par angelis est, angelice similis puritati. Non enim solum uouistis omnem sanctitatem, sed omnis sanctitatis perfectionem, et omnis consummationis finem. Non est uestrum circa communia precepta languere, neque hoc solum attendere quid precipiat Deus; sed quid uelit, probantes  que sit uoluntas Dei bona, et beneplacens, et perfecta . Aliorum est enim Deo seruire, uestrum adherere. Aliorum est Deum credere, scire, amare, reuereri: uestrum est sapere, intelligere, cognoscere, frui. Magnum est hoc, arduum est hoc. Sed omnipotens et bonus est Deus, qui in uobis est pius promissor, fidelis redditor, et indefessus adiutor; qui magno oius amore magna profitentibus, et in fide et spe gratie eius maiora uiribus suis aggredientibus, et uoluntatem et desiderium suggerit in id ipsum; et qui uoluntatis gratiam prerogauit, subrogauit etiam uirtutem ad prouentum. Cui cum fideliter fecerit homo quod potuerit, calumniante calumniatore, ipse misericorditer pauperi  suo iudicium faciet et causam, quia quod habuit hoc fecit.

6. Absit tamen, fratres, a conscientie uestre estimatione, a paruitate et humilitate uestra, et ab ore uestro omnis altitudo: quia altum sapere mors est; et facile est in alto se contuentem obstupescere, et de uita periclitari. Nomen aliud uestre professioni imponite, alium titulum ordini uestro inscribite. Feras uos potius indomitas, et incaueatas bestias  existimate et appellate; longe supra uos uirtutem eorum suspicientes, et admirantes gloriam, qui ambidextri fortissimi (sicut Ahod ille iudex fortissimus Isrel, qui utraque manu utebatur pro dextera , et quamdiu licet, deuotissime  intus uacare amant 203 caritati contemplande ueritatis: et cum necessitas uocat, uel officium trahit, promptissime se foras mutuant, non dant, pro ueritate adimplende caritatis. Caue etiam, serue Dei, caue ne quoscunque imitari non uis, damnare uidearis. uolo hoc facias in egritudine tua, quod, cum sanissimus esset, faciebat qui dicebat: uenit iehsu Christus peccatores saluos facere, quorum primus ego sum . Neque enim hoc dicebat Paulus mentiendi precipitatione, sed estimandi affectione. Qui enim perfecte examinando semetipsum intelligit, suo peccato nullius peccatum par esse existimat, quod non sicut suum intelligit. Nolo ergo ut nusquam arbitreris lucere solem communem dici nisi in cella tua, nusquam esse serenum nisi penes  te, nusquam operari gratiam Dei nisi in conscientia tua. An solitariorum Deus tantum? Imo et omnium. Miseretur enim omnium Deus, et nichil odit eorum que fecit . Malo te cogitare ubique esse serenum nisi penes te, et peius de te, quam de aliquo existimare.



CAPUT III. uirtus feruenter colenda in posterorum exemplum.

7. Cum timore potius et tremore uestram ipsorum salutem operamini. Nec quales sint alii, sed quales ex uobis fiant, quantum in uobis est, cogitate, non solummodo qui modo sunt, sed et qui post futuri sunt, quos in proposito sancto estis habituri imitatores. Ex uobis enim, ex uestro exemplo, et uestra auctoritate in regione hac pendere habet  tota posteritas huius uestri Ordinis sancti. uos in eo patres, uos in eo institutores cum debita imitationis reuerentia appellabimini a successoribus uestris. Quidquid a uobis statutum, quidquid uobis tenentibus et seruantibus in consuetudinem fuerit admissum, absque omni retractatione a posteris uestris tenendum erit et seruandum, nec fas erit aliquid immutari. Sic enim de uobis erit apud eos, sicut de incommutabilibus legibus summe et eterne ueritatis est apud nos, quas scrutari omnibus expedit et scire, non autem licet alicui diiudicare. Deo autem gratias, quia nec indignum uobis erit, nec inutile posteris, si pie, si fortiter et uos tenueritis, et ipsi in uobis fideliter imitentur quod interim tenetis. Et  si quid adhuc aliter sapere oportuerit, et hoc Deus uobis reuelabit. Salua enim per omnia Cartusie debita sanctitate, et cum omni laude predicanda reuerentia, multa in Alpinis illis horridis et continuis frigoribus necessaria sunt, que frugalem sufficientiam, et uoluntariam paupertatem sectantibus, in his duntaxat regionibus non adeo necessaria uidentur.

8. Intelligitis que dico: dabit enim uobis Dominus intellectum. Gaudeo enim in uobis, et licet absens corpore, sed presens spiritu, et uidens ordinem uestrum, sed feruorem spiritus, sed abundantiam pacis, sed gratiam simplicitatis, in proposito rigorem, in dilectione mutua ipsam sancti Spiritus suauitatem, et plenam omnino in conuersatione uesstra  formam pietatis, in recordatione Montis-Dei totus exsulto, et primitias sancti Spiritus, et pignus gratie in spe crescentis in eo religionis deuotus adoro. Nam et ipsum Montis-Dei nomen bone spei prefert omen; scilicet, quod sicut Psalmista dicit de monte Dei, habitatura sit in eo generatio querentium Dominum, querentium faciem Dei Iacob; innocens manibus, et mundo corde; qui non accepit in uano animam suam . Ipsa est enim professio uestra, querere Deum Iacob, non communi hominum more, sed querere faciem Dei, quam uidit Iacob qui dixit: uidi Dominum facie ad faciem, et salua facta est anima mea . Faciem enim Dei, hoc est cognitionem eius, querere, facie ad faciem, quam uidit Iacob, de qua  etiam dixit Apostolus, Tunc cognoscam sicut et cognitus sum: et nunc uidemus per speculum in enigmate; tunc autem facie ad faciem ; uidebimus eum sicuti est : hanc in hac uita semper querere per innocentiam manuum et munditiam cordis ipsa docet pietas; que, sicut dicit Iob, cultus Dei est . Quam qui non habet, in uano accepit animam suam; hoc est, frustra uiuit, uel omnino non uiuit, dum non uiuit ea uita, propter quam, ut in ea uiueret, accepit animam suam.



204 CAPUT Iu. Que sit uera pietas, que solitudo, queue reclusio celle Religiosis competens.

9. Pietas enim hec est iugis Dei memoria, continua  intentionis actio ad intelligentiam eius, indefessa affectio in amorem eius: ut nulla unquam inueniat seruum Dei, non dicam dies, sed hora, nisi uel in exercitii labore et proficiendi studio, uel in experientie dulcedine et fruendi gaudio. Hec est pietas, de qua Apostolus dilectum sibi discipulum admonet dicens: Exerce temetipsum ad pietatem. Nam corporalis exercitatio ad modicum utilis est. Pietas uero ad omne opus bonum est utilis, habens promissionem uite que nunc est et future . Pietatis enim non solummodo formam, sed et ueritatem in omnibus et pre omnibus habitus uester repromittit, propositum uestrum requirit. Nam, sicut idem apostolus dicit, Sunt aliqui formam quidem pietatis habentes, uirtutem autem eius abnegantes  . Hanc quicunque uestrum non habet in conscientia, non exhibet in uita, non exercet in cella, non solitarius, sed solus dicendus est: nec cella ei cella, sed reclusio et carcer est. uere enim solus est, cum quo Deus non est: uere reclusus est, qui in Deo liber non est. Solitudo enim, et reclusio sunt nomina miserie: cella autem nequaquam debet esse reclusio necessitatis, sed domicilium pacis, ostium clausum: non latebre, sed secretum.

10. Cum quo enim Deus est, nunquam minus solus est, quam cum solus est. Tunc enim libere fruitur gaudio suo, tunc ipse suus est sibi, ad fruendum Deo in se, et se in Deo. Tunc in luce ueritatis,  in sereno mundi cordis ultro patet sibi pura conscientia, et libere se in se fundit affecta de Deo memoria: et uel illuminatur intellectus, et bono suo fruitur affectus; uel libere seipsum deflet humane fragilitatis defectus. Propter hoc secundum formam propositi uestri habitantes in celis potius quam in cellis, excluso a uobis toto seculo, totos uos inclusistis cum Deo. Celle siquidem et celi habitatio cognate sunt; quia sicut celum et cella ad inuicem uidentur aliquam habere cognationem nominis, sic et pietatis. A celando enim celum, et cella nomen habere uidentur: et quod celatur in celis, hoc et in cellis: quod geritur in celis, hoc et in cellis. Quidnam est hoc? uacare Deo, frui Deo. Quod cum secundum ordinem pie et fideliter celebratur in cellis,  audeo dicere, sancti angeli Dei cellas habent pro celis, et eque delectantur in cellis ac in celis. Nam cum in cella iugiter celestia actitantur, celum celle et sacramenti similitudine, et pietatis affectu, et similis operis affectu proximum efficitur: nec iam spiritui oranti, uel etiam a corpore exeunti, a cella in celum longa uel difficilis uia inuenitur. A cella enim in celum sepe ascenditur; uix autem unquam a cella in infernum descenditur, nisi sicut dicit Psalmista: Descendant in infernum uiuentes ; uidelicet, ne descendant morientes. Hoc enim modo sepe cellarum incole in infernum descendunt. Sicut enim assidue contemplando reuisere amant gaudia celestia, ut ardentius ea appetant: sic et dolores inferni, ut horreant et refugiant. Et  hoc est quod imprecantur inimicis suis orantes, scilicet ut descendant in infernum uiuentes. Moriens autem uix aut nunquam aliquis a cella in infernum descendit; quia uix unquam aliquis, nisi celo predestinatus, in ea usque ad mortem persistit.

11. Filium enim gratie, fructum uentris sui cella fouet, nutrit, amplectitur, et ad plenitudinem perfectionis perducit, et colloquio Dei dignum efficit: alienum uero uel suppositum abdicat a se citius et proiicit. Unde ait Dominus ad Moysen: Solue calceamenta pedum tuorum: locus enim in quo stas, terra sancta est . Morticinium enim mortuarum affectionum, uel hominem mortuum a corde, locus sanctus uel terra sancta nequaquam diu patitur. Cella terra sancta, et locus sanctus est,  in qua Dominus et seruus eius sepe colloquuntur, sicut uir ad amicum suum. In qua crebro fidelis anima uerbo Dei coniungitur, sponsa sponso sociatur, terrenis celestia, humanis 205 diuina uniuntur: siquidem sicut templum sanctum Dei, sic cella est serui Dei. Et in templo enim, et in cella diuina tractantur: sed crebrius in cella. In templo uisibiliter et figuratiue aliquando christiane pietatis sacramenta dispensantur: in cellis uero, sicut in celis, ipsa ueritate, ipso ordine, etsi nondum ipsa puritatis maiestate, uel eternitatis securitate, res ipsa omnium sacramentorum fidei nostre assidue celebratur. Ideo, sicut dictum est, alienum, qui non est filius, citius a se proiicit quasi abortiuum, euomit  tanquam inutilem ac noxium cibum; nec diu talem pati potest in uisceribus suis officina pietatis, uenitque pes superbie, et asportat eum manus peccatoris, et mouet eum: et expulsus non potest stare, sed fugit miser, nudus et tremebundus, sicut Cain a facie Domini: expositus uitiis et demonibus, ut qui prior inuenerit eum, morte anime eum occidat. uel si aliquandiu durauerit in ea, non uirtutis constantia, sed pertinaci miseria, sic ei cella est quasi carcer, aut sicut uiuenti sepultura. Pestilente uero flagellato sapiens sapientior erit , et lauabit iustus manus suas in sanguine peccatoris . Sicut ergo dicit propheta, Si conuerteris, Isrel, ad me conuertere : hoc est, perfecte conuersionis culmen apprehende. Nulli  enim in eodem statu diu esse conceditur. Seruo Dei aut semper proficiendum, aut deficiendum est: aut sursum nititur, aut in inferiora urgetur. Ab omnibus autem uobis perfectio exigitur, licet non uniformis. Sed si incipis, incipe perfecte: si iam in profectu es, et hoc ipsum iam perfecte age: si autem perfectionis aliquid attigisti, te ipsum in temetipso metire, et dic cum Apostolo: Non quod iam apprehenderim, aut perfectus sim: sequor autem, si forte comprehendam, in quo et comprehensus sum. Unum autem, que quidem retro sunt obliuiscens, et ad ea que sunt priora extendens meipsum, ad destinatum persequor, ad brauium superne uocationis in Christo Iesu. Deinde addit: Quotquot ergo perfecti sumus, hoc sapiamus . In quo manifeste  Apostolo docente declaratur, quia perfecta eorum que retro sunt obliuio, et perfecta in anteriora extensio, ipsa est hominis iusti in hac uita perfectio: et perfectio huius perfectionis ibi erit, ubi erit brauii superne uocationis perfecta apprehensio.



CAPUT u. Triplex status uite religiose, animalis, rationalis, spiritualis; alias incipientium, proficientium, et perfectorum.

12. Hoc autem modo sicut stella a stella distat in claritate, sic cella a cella in conuersatione, scilicet incipientium, proficientium, et perfectorum. Incipientium status potest dici animalis; proficientium, rationalis; perfectorum, spiritualis. Ignoscendum est in aliquibus aliquando eis qui adhuc sunt animales,  in quibus ignosci non debet eis qui iam habentur quasi rationales. Rursumque rationalibus in quibusdam ignoscitur, in quibus non ignoscitur spiritualibus, quorum perfecta omnia esse debent, et imitatione et laude potius, quam reprehensione digna. Et cum ex his tribus hominum generibus constet omnis status religionis, que sicut propriis nominibus distinguuntur, sic etiam dignoscuntur ex suorum proprietate studiorum: debent omnes filii Dei in die qui est, semper diligenter prospicere quid desit sibi; unde uenerint, quousque peruenerint et in quo proficiendi statu singulis diebus, uel horis sua se estimatio deprehendat. Sunt etenim animales, qui per se nec ratione aguntur, nec trahuntur  affectu: et tamen uel auctoritate permoti, uel doctrina commoniti, uel exemplo prouocati, approbant bonum ubi inueniunt, et quasi ceci, sed ad manum tracti sequuntur, hoc est imitantur. Sunt rationales, qui per rationis iudicium et naturalis scientie discretionem, habent et cognitionem boni, et appetitum: sed nondum habent affectum. Sunt perfecti, qui spiritu aguntur, qui a sancto Spiritu plenius illuminantur. Et quoniam sapit eis bonum cuius trahuntur affectu, sapientes uocantur. Quia uero induit eos Spiritus sanctus, cuius affectu trahuntur, sicut inquit olim Gedeonem: Spiritus sancti indumento, spirituales appellantur. Primus 206 status circa corpus se habet: secundus circa animam se exercet: tertius nonnisi in Deo requiem habet. Quorum  singuli sicut habent certam proficiendi rationem, sic in genere suo certam habent perfectionis sue mensuram. Initium boni in conuersatione animali, perfecta obedientia est: profectus, subiicere corpus suum, et in seruitutem redigere: perfectio, usu boni consuetudinem uertisse in delectationem. Initium uero rationalis est intelligere que in doctrina fidei apponuntur ei: profectus, talia preparare, qualia apponuntur: perfectio, cum in affectum mentis transit iudicium rationis. Perfectio uero hominis rationalis, initium est hominis spiritualis: profectus eius, reuelata facie speculari gloriam Dei: perfectio uero, transformari in eamdem imaginem a claritate in claritatem, sicut a Domini Spiritu.

13. Ut ergo primum prosequamur de primo, scilicet  de animali, animalitas est uite modus sensibus corporis seruiens: scilicet cum anima, quasi extra se per sensus corporis circa dilectorum delectationes corporum affecta, eorum fruitione pascit, uel nutrit sensualitatem suam: seu cum intra se regrediens, et corpora quibus forti glutino amoris et consuetudinis adhesit, in locum incorporee nature secum ferre non preualens, eorum illuc secum trahit imagines, et amicabiliter ibi cum eis conuersatur: quibus assuefacta cum nil putat esse, nisi uel quale foris reliquit, uel quale intus contraxit, inde, quandiu licet, iucundum habet secundum delectationes corporis uiuere. Cum autem ab eis euertitur, nescit nisi corporea imaginando cogitare. Cum uero ad cogitanda spiritualia uel diuina se erigit, non aliud de  eis quam de corporibus, uel de corporalibus potest estimare. Hec auersa a Deo, fit stultitia, cum nimium intra semetipsam fuerit remissa, et tam bruta, ut regi uel nolit, uel non possit. Cum uero ipsa sibi per superbiam extra se nimium fuerit abrepta, fit prudentia carnis, et ipsa sibi sapientia esse uidetur, cum stultitia sit, dicente Apostolo: Dicentes se esse sapientes; stulti facti sunt . Porro ad Deum conuersa, fit sancta simplicitas, hoc est eadem semper circa idem uoluntas: sicut fuit in Iob; qui dictus est uir simplex et rectus, ac timens Deum . Proprie enim simplicitas est perfecte ad Deum conuersa uoluntas, unam petens a Domino, hanc requirens, non ambiens multiplicari in seculo.  uel est simplicitas, in conuersatione uera humilitas, scilicet uirtutis magis conscientiam amplectens quam famam, cum non refugit uir simplex uideri stultus in seculo, ut sit sapiens in Deo. uel simplicitas est sola ad Deum conuersa uoluntas, sed nondum ratione formata ut amor sit, id est formata uoluntas, nondum illuminata ut sit caritas, hoc est amoris iucunditas.

14. Simplicitas ergo initium aliquod in seipsa habens creature Dei, hoc est, uoluntatem simplicem et bonam, quasi futuri boni hominis informem materiam, in primordio conuersionis sue auctori suo eam offert formandam. Iam enim cum bona uoluntate habens initium sapientie, id est timorem Domini, ex ipso colligit, nec per se eam formari posse,  nec quidquam tam expedire stulto, quam seruire sapienti. Itaque homini se propter Deum subiiciens, ipsam ei bonam uoluntatem committit in Deo formandam in sensu et spiritu humili; iam timore Dei incipiente operari in eo omnem uirtutum plenitudinem, dum per iustitiam defert maiori, per prudentiam non credit se sibi, per temperantiam refugit discernere, per fortitudinem totum se obedientie subiicit, non discernende, sed adimplende. Hec enim uxor est, cui a Domino precipitur: Et ad uirum tuum erit conuersio tua . uir eius, ratio uel spiritus est suus, uel alterius. Huic enim uiro recte obedit uir simplex et rectus in semetipso: rectius autem sepe ac tutius in altero, quam in semetipso. Ex precepto ergo Dei, et ipso ordine nature  habere debet uxor ad uirum, animalitas ad spiritum suum, uel spiritualem aliquem uirum, conuersionem legitimam, hoc est obedientiam perfectam. Perfecta uero obedientia est maxime in incipiente indiscreta, hoc est, non discernere quid uel quare precipiatur; sed ad hoc tantum niti, ut fideliter et humiliter fiat, quod a maiore precipitur. Lignum enim scientie boni et mali in paradiso, censura 207 discretionis est in conuersatione religionis penes patrem spiritualem, qui diiudicat omnia, ipse uero a nemine iudicatur. Ipsius est discernere, aliorum est obedire. Adam gustauit in malum suum de ligno uetito, edoctus ab eo qui suggerendo ait: Quare precepit uobis Deus ut de ligno non comederetis? Ecce discretio, cur preceptum sit. Et addit:  Sciebat enim quia qua die comederitis, aperientur oculi uestri, et eritis sicut dii . Ecce utquid preceptum sit, scilicet quod deos fieri non sinat. Discreuit, comedit, et inobediens factus est, et de paradiso eiectus est. Sic et animalem discretum, nouitium prudentem, incipientem sapientem in cella diu posse consistere, in congregatione durare, impossibile est. Stultus fiat, ut sit sapiens: et hec omnis sit eius discretio, ut in hoc nulla sit ei discretio. Hec omnis sapientia eius sit. ut in hac parte nulla ei sit.



CAPUT uI. Deus homini intellectum uariarum artium et scientiarum capacem dedit, quo tamen alii male, alii bene utuntur.


15. In eo uero in quo se sibi animalitas ratioque conterminant, in natura anime humane relictus est a creatore bono intellectus et ingenium, et in ingenio ars, in quo constituit Deus hominem super opera manuum suarum, et omnia secularia ista subiecit sub pedibus eius; animali superbo, in testimonium naturalis dignitatis, et similitudinis Dei amisse; simplici uero et humili, in auxilium recuperande dignitatis, et conseruande similitudinis. In hoc quod notum est Dei, manifestum est in illis . In hoc estimatur de creatura Creator.  In hoc cognoscitur iustitia Dei: et quia qui bene agunt, digni sunt uita; qui uero aliter, digni sunt morte. In hoc creatura que sponte homini seruit, ad naturam subiicitur et aptatur, ut seruiat ad eam que ex peccato est necessitatem, et ad uoluntatem et uoluptatem. Hinc etiam quot et quanta uite huic necessaria, et bonis et malis utilia, et in genere suo pulcherrima, et a bonis et a malis hominibus facta sunt et fiant, omnibus manifestum est. Hinc enim in litteris, uel opificiis, uel edificiis, per innumerabiliter multiplices hominum adinuentiones, tot processerunt modi studiorum, tot genera professionum, subtilitates, exquisite scientie, artes, eloquentie, dignitatum officiorumque uarietates, et innumerabiles conquisitiones huius seculi, quibus homines  illi, etiam qui dicuntur sapientes huius mundi, cum eis qui sunt simplices et filii Dei, pariter utuntur ad necessitatem et utilitatem. Sed illi abutuntur eis ad curiositatem et uoluptatem, et superbiam: hi autem utuntur eis propter necessitatem, alibi habentes suam suauitatem. Ideo illos seruos sensuum suorum et corporum suorum sequuntur fructus carnis sue, qui sunt fornicatio, immunditia, superbia. luxuria, inimicitie, contentiones, emulationes, ire, rixe, dissensiones, inuidie, comessationes, ebrietates, et his similia: que quicunque agunt, regnum Dei non consequentur. Hos autem fructus Spiritus, qui sunt caritas, gaudium, pax, patientia, benignitas, longanimitas, bonitas, mansuetudo, fides, modestia, continentia, castitas ,  et pietas, promissionem habens uite que nunc est, et future .

16. Hi utrique quamdiu simul sunt in actu, homines uident similes actiones, Deus autem uoluntates discernit et intentiones. Cum uero unusquisque redit in sua, unumquemque ex fructibus intentionis sue pascit conscientia sua. Nec tamen ab utroque eque ad conscientiam reditur: quia nemo ad eam redire amat post actionem, qui recta intentione ad agendum ab ea non proficiscitur. Qui tamen redit ad conscientiam, si nondum uicit concupiscentiam suam, inuenit ibi de ipsa concupiscentia sua uel suaues delectationes, uel graues corrosiones; et inde multiplicat cogitationes. Qui uero iam concupiscentiam  uicit, quandiu tamen ueri boni maior concupiscentia, uel maior delectatio mentem eius non obtinuerit, cum exosa quadam uoluptate, gestorum, uisorum uel auditorum patitur imaginationes: unde in utroque lumbi 208 implentur illusionibus delectationum, et ad cogitanda diuina uel spiritualia lumen suorum oculorum, et ipsum non est secum: qui cum pugnat contra concupiscentias, patitur molestias; quia uincere adhuc non preualet ad perfectum affectiones. Qui uero iam ad libertatem aspirat, excutere a se non potest affectionum imaginationes, et noxias uel occupatorias uel otiosas, que exinde passim oriuntur, cogitationes. Hinc in tempore psalmodie uel orationis, ceterorumque exercitiorum spiritualium, in corde serui Dei, etiam nolentis  et reluctantis, imaginationes uoluuntur, et phantasmata cogitationum uersantur: a quibus, uelut ab auibus immundis insidentibus uel circumuolantibus, sacrificium deuotionis uel omnino rapitur de manu tenentis, uel sepe polluitur usque ad lacrymas offerentis. Fitque miserabilis et iniqua misere anime diuisio; spiritu et ratione uoluntatem cordis et intentionem, et corporis sibi promptum obsequium defendente: animali uero improbitate sibi affectum preripiente et intellectum, mente sepius sine fructu remanente. Hinc in animis infirmioribus, et in quibus concupiscentie carnis et seculi necdum perfecte mortificate sunt, uitia passim curiositatis ebulliunt. Hinc solitudinis et silentii queruntur inordinate, et proposito inimice consolationes,  in uia regia communium institutionum furtiua proprie uoluntatis diuerticula, solitorum fastidium, presumptio nouitatum: que quidem egri animi pruritum et tedium, quasi confricando, uidentur ad horam lenire; sed calefaciunt et accendunt, et ut postea nequius ferueat, et amplius pruriat, efficiunt. Hinc quotidie fiunt noue occupationes, noue actionum et laborum adinuentiones, lectiones diuerse, non ad edificandum animum, sed ad fallendum tardantis diei tedium: ut cum damnauerit solitarius omnia uetera, omnia solita, et defecerint noua, non restet nisi odium celle, et fuga matura.

17. Propter quod pia simplicitas, et in professione religionis et solitudinis nouus homo, qui non habet uel rationem ducentem, uel affectum trahentem, uel  discretionem moderantem, sed ui quadam utitur in semetipsum tanquam a figulo figmentum; lege quadam mandatorum Dei, quasi manibus alienis faciendus est, et formandus in omni patientia, et in rota uolubilis obedientie, et in igne probationis sue, plasmatoris et formatoris sui uoluntati et arbitrio subdendus. Nam etsi callet ingenio, si uiget arte, si preeminet intellectu, instrumenta sunt hec tam uitiorum quam uirtutum. Non ergo refugiat doceri, uti eo in bono, quo et in malo uti potest, quod proprium uirtutis opus est. Ingenium corpus adaptet, ars naturam informet, et intellectus non elatum faciat animum, sed docibilem. Ingenium quippe, ars, intellectus, et alia huiusmodi gratuito habentur; aliter  uirtus. uirtus enim uult doceri cum humilitate, queri cum labore, haberi cum amore. Nam cum omnibus his digna sit; nec aliter, uel doceri, uel queri, uel haberi potest.



CAPUT uII. Religiosus nouitius, seu rudis eremita que primum docendus.

18. Primum itaque docendus et rudis incola eremi, secundum apostolicam Pauli institutionem, ut exhibeat corpus suum hostiam uiuentem, sanctam, Deo placentem, rationabile obsequium suum. Qui etiam compescens in nouitio feruore animalis hominis, qui nondum percipit ea que Dei sunt, circa spiritualia ac diuina preproperam et curiosam inquisitionem, subiunxit dicens: Dico enim per gratiam  Dei que data est mihi, omnibus qui sunt inter uos, non plus sapere quam oportet sapere, sed sapere ad sobrietatem . Quia enim omnis uel precipue animalis hominis institutio circa corpus est et exterioris hominis compositionem, docendus est rationabiliter mortificare corpus suum, et membra sua, que sunt super terram, et inter carnem ac spiritum, que inuicem iugiter aduersum se concupiscunt, iustum rationis ac discretionis habere iudicium, nec alicuius eorum in iudicio 209 accipere personam. Docendus est sic habere corpus suum, sicut egrotum commendatum, cui etiam multum uolenti inutilia sunt neganda, utilia uero etiam nolenti ingerenda. Sic de eo agere, sicut de non suo, sed eius a quo pretio magno empti sumus, ut glorificemus  eum in corpore nostro . Rursumque docendus est cauere, quod peccatori populo Dominus per prophetam improperat: Proiecistis me, inquiens, post tergum uestrum . Multumque esse cauendum, ne pro necessariis huius uite uel commodis, a propositi rectitudine, uel dignitate nature, in amorem uel honorem corporis sui sinat in aliquo degenerare spiritum suum. Ideoque durius tractandum est corpus, ne rebellet, ne insolescat: sic tamen, ut seruire sufficiat; quia ad seruiendum spiritui datum est. Nec sic habendum est tanquam propter illud uiuamus; sed tanquam sine quo uiuere non possumus. Fedus enim quod habemus cum corpore, non quandocunque uolumus, possumus abrumpere; sed legitimam eius resolutionem  patienter nos exspectare oportet, et interim que legitimi federis sunt obseruare.

19. Sic ergo nobis est cum eo conuiuendum, uel conueniendum, quasi non diu nobis sit cum eo commorandum: sicque ut si aliter euenerit, non urgeamur ad exeundum. In quo multum et scrupulose laborandum, et periculose sepe fuerat errandum, nisi lex obedientie et celle plenam communis institutionis formam semel tradens, ingredienti de uictu et uestitu, de labore et quiete, de silentio et solitudine, et omnibus que ad exterioris hominis cultum, uel necessitatem spectant, fratrem obedientem, et patientem, et quietum, in reliquum cautum redderet et securum. In quibus sic semel circumcisa sunt  omnia, et precisa superflua, sic intra congrue sufficientie terminos et generalis continentie limites circumscripta sunt omnia necessaria, ut sit quod fortes cupiant, et infirmi non refugiant: nec ulterius quantitas concessorum ledere possit in aliquo utentium cum gratiarum actione conscientiam; nec que sunt amputata, tentare debeant aliquatenus in seruo Dei corporis bene morigerati, et recte educati sufficientiam. In quibus, sicut Salomon dicit: Qui ambulat simpliciter, ambulat confidenter; qui uero mentis est dure, corruet in malum . Licet enim necessitas sic sit ordinata, ut nec querele ulterius sit locus ullus, et omnis sit superfluitas amputata, si quid tamen uel publice, uel priuatim addendum est, uel minuendum, hoc in Prioris est  arbitrio, absque omni scrupulo obedientium subditorum, uel periculo.

20. Instituendus est ergo nouus eremita ad communis institutionis normam concupiscentias carnis sue preteritorum peccatorum penitentia continua domare, et ad contemnenda cetera, ad sui ipsius contemptum uenire. Premuniendus est assidue contra tentationes, acrius in solitarium nouitium deseuientes: cum seruum Dei gratis Deo seruientem non cessent sollicitare uitia mercede oblate delectationis, diabolo suggerente, carne concupiscente, seculo concupiscenda ingerente. Tentat enim nos Dominus Deus noster, utrum diligamus eum an non: non ut ipse quasi nesciens agnoscat, sed ut plenius hoc in ipsa nobis tentatione innotescat. Sed ille  tentationes facile uincuntur, et facile a ratione eis occurritur, que uel suspecte sunt, uel prima facie male esse innotescunt: que uero sub specie boni se ingerunt, et difficilius discernuntur, et periculosius admittuntur. Sicut enim difficillime tenetur modus in eo quod bonum esse creditur, ita non semper tutus est omnis boni appetitus.



CAPUT uIII. Otium quantopere omni religioso presertim solitario fugiendum, et que illi occupationes conueniant.

21. Omnium autem tentationum et cogitationum malarum et inutilium sentina otium est. Summa etenim mentis malitia est otium iners. Nunquam otiosus sit seruus Dei, quamuis a Deo feriatus sit.  Nomen quippe tam suspectum et uanum et molle, rei tam certe, tam sancte, tam seuere imponendum non est. Otiosum non est uacare Deo, imo negotium negotiorum omnium hoc 210 est. Quod quicunque in cella non agit fideliter et feruenter, quodcunque agit, quod propter hoc non agit, scilicet ut Deo seruiatur, in eo quod agit, otiatur. Ubi pro uitando otio otiosa sectari ridiculum est. Otiosum autem est, quod nullam habet utilitatem, uel utilitatis intentionem. Non autem hoc tantummodo agendum est, ut cum aliqua delectatione, uel sine grandi nausea otii dies transigatur: sed, ut etiam de peracta dieta ad profectum mentis semper aliquid in conscientia resideat, aliquid quotidie in thesaurum cordis congeratur. Nec ea die bonus cellita se uixisse  debet existimare, in qua nil eorum se egisse recolit, propter que in cella uiuitur.

22. Queris quid agas, uel in quo te occupes? Primum extra quotidianum orationum sacrificium, uel lectionis studium, quotidiane conscientie discussioni, emendationi, morum compositioni pars sua diei neganda non est. Deinde operandum est aliquid manibus quod iniungitur, non tam quod animum delectando ad horam detineat, quam quod spiritualibus studiis delectationem conseruet et nutriat; in quo remittatur ad horam animus, non resoluatur: unde se facile mox, ut sibi ad seipsum redeundum esse uisum fuerit, expediat, sine controuersia inhibentis uoluntatis, absque contagio contracte delectationis, uel memorie imaginantis. Non enim uir propter  mulierem, sed mulier propter uirum . Non spiritualia exercitia sunt propter corporalia, sed corporalia propter spiritualia. Propterea sicut uiro creato collatum est, uel comparatum ei adiutorium simile sibi ex ipsa hominis substantia: sic cum in adiutorium spiritualis studii necessaria sint, non tamen in hoc semper eque conuenire uidentur omnia corporalia exercitia, sed que cum spiritualibus propiorem uidentur habere similitudinem et affinitatem; sicut ad edificationem spiritualem meditari quod scribatur, uel scribere quod legatur. Subdiualia enim exercitia et opera, sicut sensus distrahunt, si sepe etiam spiritum exhauriunt, nisi cum grauiore ruralium labore operum sit maior contritio corporis usque ad contritionem et humiliationem  cordis. Fatigationis enim sue pressura exprimunt sepe uehementioris affectum deuotionis. Quod etiam in labore ieiuniorum, uigiliarum, et omnium in quibus afflictio corporis est, crebro fieri manifestum est.

23. Serius tamen animus et prudens ad omnem se comparat laborem, nec in eo dissoluitur, sed per eum magis in seipsum colligitur: qui semper pre oculis habens, non tam quod agit, quam quo agendo intendit, omnis consummationis attendit finem; quo in quantum uerius innititur, in tantum etiam feruentius et fidelibus manibus operatur, totius sibi corporis sui subiiciens seruitutem. Coguntur enim in unum sensus ad disciplinam bone uoluntatis, nec lasciuire eis uacat a pondere laboris, et subacti et  humiliati in obsequium spiritus docentur conformari ei, et in laboris participatione, et in consolationis exspectatione. Exordinata enim natura per peccatum, et a conditionis sue rectitudine exorbitans, si ad Deum fuerit conuersa, recuperat cito pro modo timoris et amoris quem habet ad Deum, quecunque perdidit auersa: et ubi ceperit spiritus reformari ad imaginem conditoris sui, mox etiam reflorescens caro ex uoluntate sua incipit conformari reformato spiritui. Nam et contra sensum suum incipit eam delectare quidquid delectat spiritum suum. Insuper et pro multiplici defectu suo ex pena peccati multipliciter sitiens ad Deum, nonnunquam etiam contendit precedere rectorem suum. Delectationes enim non perdimus, sed mutamus  a corpore ad animum, a sensibus ad conscientiam. Panis furfureus, et simplex aqua, et olera, et tegumina simplicia, nequaquam res delectabiles sunt: sed in amore Christi, et desiderio interne delectationis, uentri bene morigerato gratanter ex nis satisfacere posse, ualde delectabile est. Quot millia pauperum ex his, uel ex aliquo horum delectabiliter satisfaciunt nature? Facillimum quippe et delectabile esset adiuncto amoris Dei condimento secundum naturam uiuere, si insania nostra nos permitteret: qua sanata, statim naturalibus natura arridet. Eodem modo et de labore. Rusticus duros habet neruos, fortes lacertos: exercitatio 211 hoc facit. Sine eum torpere; mollescit. uoluntas facit usum, usus exercitium, exercitium uires in omni  labore subministrat.

24. Sed redeamus ad propositum. Hoc omnibus modis agat, et labor, et otium nostrum, ut nunquam simus otiosi: et hoc semper sit negotium nostrum, ut perfecte consummetur in nobis, quod dicit Apostolus animalibus et incipientibus: Humanum, inquit, dico propter infirmitatem carnis uestre. Sicut enim exhibuistis membra uestra seruire immunditie, et iniquitati ad iniquitatem: ita nunc exhibete membra uestra seruire iustitie in sanctificationem . Audiat hoc hactenus amicum corporis sui mancipium animalis homo, qui iam incipit corpus suum subdere spiritui, et adaptare semetipsum ad ea que Dei sunt percipienda, et ad exuendam fide seruitutis necessitatem, et carnis sue dominantem  consuetudinem se accingat. Necessitatem sibi faciat contra necessitatem, et consuetudinem contra consuetudinem, et affectum sibi formet contra affectum; donec plenius mereatur accipere delectationem contra delectationem: ut delectationibus carnis ac seculi secundum consilium Apostoli saltem tantum eum delectet carere, quantum eum delectabat primum eas habere; tantum delectet eum de membris sui corporis seruire iustitie in sanctificationem, quantum prius delectabat eum seruire immunditie et iniquitati ad iniquitatem. Hec est perfectio animalis hominis in suo statu, uel nouitii incipientis: qui cum consummauerit hoc animale uel humanum, si non respexerit retro, sed fideliter in anteriora se  extenderit, cito perueniet ad illud diuinum, ut incipiat apprehendere sicut apprehensus est, et cognoscere sicut cognitus est. Hoc autem opus non in uno fit momento conuersionis, non est unius diei, sed multi temporis, multi laboris, multi sudoris, secundum gratiam Dei miserentis et studium hominis uolentis et currentis.



CAPUT IX. Stabilitas in cella commendatur, et custodes proponuntur.

25. Omnium uero bonorum horum officina est cella, et stabilis perseuerantia in ea. In qua quicunque cum sua paupertate bene conuenit, diues est: et quicunque bonam uoluntatem habuerit, secum habet quidquid ad bene uiuendum ei opus est: quamuis  bone uoluntati non semper credi expedit, sed frenanda est, sed regenda est, et maxime in incipiente. Regat sancte obedientie regula bonam uoluntatem; illa uero corpus, et doceat illud posse consistere in loco, cellam pati, secumque morari: quod in proficiente bone compositionis initium est, et certum bone spei argumentum. Impossibile enim est hominem fideliter figere in uno animum suum, qui non prius alicui loco perseueranter affixerit corpus suum. Nam qui egritudinem animi migrando de loco ad locum effugere nititur, sic est sicut qui fugit umbram corporis sui: seipsum fugit, seipsum circumfert: locum mutat, non animum. Eumdem ubique se inuenit: nisi quod deteriorem facit ipsa mobilitas; sicut ledere solet egrum, qui circumferendo  concutit eum. Aegrum enim se sciat, et uacet circa causarias partes egritudinis sue. Si non interrumpitur quies, remedia continuata cito proficient, et sanatus animus ab alienationibus, uel captiuitatibus et tentationibus suis, totus in Deo suus efficietur. Cura eget, et non modica, non inquinata, sed infecta natura. Incumbat ergo immobiliter ualetudinario suo , et remedii suscepti prosequatur usum usque ad sanitatis experimentum.

26. ualetudinarium tuum, o egrote, o languide, cella tua est: remedium in quo curari cepisti, obedientia est, obedientia uera. Sed scito quod remedia crebro mutata nocent, naturam disturbant, et egrum disterminant. Nam et qui aliquo pergit, si unam  certam tenuerit uiam, cito perueniet quo tendit, et itineris, et laboris faciet finem. Si uero multas aggreditur uias, errat, nec laboris aliquando finem facit; quia error finem non habet. Non ergo remedium mutes, nec aliud pro alio accipias, sed 212 usque ad terminum perfecte sanitatis, medicinalis obedientie remedio utere: nec abiicias eam, ut ingratus, cum factus fueris sanus; sed tamen in reliquum alio modo ea uti permitteris. Si ergo ad sanitatem festinas, uide ut nil, uel modicum de temetipso agere presumas medico inconsulto; a quo si operam medicantis exspectas, necesse est ut uulnus tuum semper ei detegere non erubescas. Erubesce, sed tamen reuela totum, nec abscondas. Sunt enim qui confitendo quasi fabulam enarrant suorum historiam  peccatorum, egritudines anime sue sine confusione dinumerant, et pene sine penitentia, et sine affectu doloris. Cito enim lacrymas inuenit, et resoluitur in gemitum, qui habet sensum doloris. Si uero male egritudini desperabilior stupor accesserit, hic in eo quod non dolet, quanto sanitati uidetur esse propinquior, tanto ab ea fit remotior. Quod si medicus quasi clementior fuerit, ut quasi unguentis et emplastris lenioribus omnia uoluerit curare, tu age pro temetipso, et remedii fortioris et celerioris auidus, sanitatis ferrum require, cauterium exposce. Medicus tibi semper presto est, paratus est.

27. Ne enim horrori sit tibi tua solitudo, et ut tutius in cella habites, tres tibi deputati sunt custodes;  scilicet, Deus, conscientia, et spiritualis pater. Deo debes pietatem, cui te totum impendas: conscientie tue, honorem, coram qua peccare erubescas: patri spirituali, obedientiam caritatis, ad quem de omnibus recurras. Insuper ut gratum me habeas, addam tibi et quartum: et quandiu paruulus es, et donec plenius addiscas diuinam cogitare presentiam, pedagogum tibi procurabo. Elige tibi tu ipse consilio meo hominem, cuius uite exemplar sic cordi tuo insederit, reuerentia inheserit, ut quoties eius recordatus fueris, ad reuerentiam cogitati assurgas, et temetipsum ordines et componas: qui cogitatus ac si presens sit, in affectum mutue caritatis emendet in te omnia emendanda, et tamen nullum patiatur damnum secreti sui solitudo tua.  Hic presens tibi adsit quandocunque uolueris: occurrat sepe et cum nolueris. Increpationes eius describet tibi cogitata sancta eius seueritas; consolationes, pietas et benignitas; exemplum, sancte uite sinceritas. Nam omnes cogitationes tuas cum ab eo uideri cogitabis: ac si uideat, ac si arguat, emendare cogeris. Sic, secundum preceptum Apostoli, sollicite semetipsum custodi : et ut temetipsum semper inspicias, semper ab omnibus oculos auerte. Egregium instrumentum corporis est oculus: si sicut cetera, sic etiam uidere posset semetipsum. Quod cum interiori oculo concessum sit, si ad exterioris exemplum seipsum negligens, uacat circa aliena; etiam cum uult, non sufficit redire ad seipsum. Tibi uaca: multa tu ipse tibi sollicitudinis  materia es. Exclude etiam ab oculis exterioribus quod desueuisti uidere; ab interioribus, quod amare: quia nil tam facile recrudescit quam amor, et maxime in tenerioribus et recentioribus animis.



CAPUT X. Officia et exercitia cellite.

28. Aude etiam nonnunquam sapere, et emulari carismata meliora, et tu ipse tibi esto parabola edificationis. Alia cella tua exterior, alia interior. Exterior est domus, in qua habitat anima tua, cum corpore tuo: interior est conscientia tua, quam inhabitare debet omnium interiorum tuorum interior Deus, cum spiritu tuo. Ostium clausure exterioris,  signum est ostii circumspectionis interioris: ut sicut sensus corporis per exteriorem clausuram foris uagari non permittuntur, sic interiores sensus ad suum semper interius cohibeantur. Dilige ergo interiorem cellam tuam, dilige exteriorem; et unicuique suum impende cultum. Tegat te exterior, non abscondat: non ut pecces occultius, sed ut tutius uiuas. Non enim scis, o rudis incola, quid celle debeas, si non cogitas quomodo in ea, non solummodo a uitiis tuis curaris, sed etiam non habeas rixari cum alienis. Nescis enim quem conscientie tue debeas honorem, quicunque in ea non experiris gratiam sancti Spiritus, et 213 interne suauitatis dulcedinem. Da ergo utrique celle honorem suum, et tu tibi in ea uindica primatum tuum. Disce in ea secundum  communis instituti leges tu tibi preesse, et uitam ordinare, et mores componere, et temetipsum iudicare, teipsum apud teipsum accusare, sepe etiam condemnare, nec impunitum dimittere. Sedeat iudicans iustitia: stet rea et seipsam accusans conscientia. Nemo te plus diligit, nemo te fidelius iudicabit.

29. Mane, preterite noctis fac a temetipso exactionem, et uenture diei tu tibi indicito cautionem. uespere, diei preterite rationem exige, et superuenientis noctis fac indictionem. Sic districto nequaquam tibi aliquando lasciuire uacabit. Singulis horis secundum communis instituti canonem sua distribue exercitia: cui spiritualia, spiritualia; cui corporalia, corporalia: in quibus sic exsoluat omne debitum  spiritus Deo, corpus spiritui, ut si quid fuerit intermissum, si quid imperfectum, suo modo, suo loco, suo tempore non abeat impunitum, uel irrecompensatum. In quibus, extra illas horas, de quibus dicit Propheta, Septies in die laudem dixi tibi , matutinum, ac uespertinum sacrificium, ac medie noctis est maxime obseruandum. Non enim frustra ait Propheta, Mane astabo tibi, et uidebo ; sed quia tunc a curis exterioribus adhuc sumus ieiuni: et, Dirigatur oratio mea, sicut incensum in conspectu tuo: eleuatio manuum mearum sacrificium uespertinum ; quia tunc ab huiusmodi impedimentis iam quodammodo inuenimur digesti. Qui et in nocturnis uigiliis nostris   confessionis eiusdem ordinem contexens: In die, inquit, tribulationis mee Deum exquisiui, manibus meis nocte contra eum, et non sum deceptus . Istis enim horis potissimum coram Deo debemus nosmetipsos constituere quasi facie ad faciem, et in lumine uultus eius perspicere, tribulationem et dolorem nobis de nobis ipsis inuenire, et nomen Dei inuocare, scopendo spiritum nostrum, donec incalescat; abiendo ad memoriam abundantie suauitatis sue, donec ipse in cordibus nostris dulcescat. Sed tunc maxime nobis agendum est, quod dixit Apostolus, Malo in ecclesia quinque loqui uerba sensu meo, quam decem millia uerborum sine intellectu: et illud: Psallam spiritu, psallam et  mente: orabo spiritu, orabo et mente . Tunc enim menti et spiritui aggregandi sunt fructus sui, ut exinde uel in abundantia benedictionis Dei in in quietem noctis relaxemur: uel surgentibus nobis ad laudes Dei, omnis exinde tenor operis nostri in ipsius laudibus formetur ac uiuificetur. Idcirco in preueniendis nocturnis uigiliis non expedit multitudine psalmorum obruere intellectum, et exhaurire spiritum, uel exstinguere. Sed quandiu sobrius inuenitur, pietati afficiendus est, et suo itinere dirigendus ad Deum: donec dilatato corde currere incipiat usque ad finem operis Dei, postmodum feruoris sui modum, siue tenorem habiturus, nisi magna intercidatur negligentia, uel omittatur uoluntaria miseria.

 30. Scit etiam quicunque sensum Christi habet, quantum pietati christiane expediat, quantum Dei seruum, et seruum redemptionis Christi deceat et utile ei sit, una saltem aliqua diei hora, passionis et redemptionis ipsius attentius recolere beneficia, ad fruendum suauiter in conscientia, et recondendum fideliter in memoria: quod est spiritualiter manducare corpus Christi, et bibere eius sanguinem in memoriam eius, qui omnibus in se credentibus precepit dicens, Hoc facite in meam commemorationem . In quo etiam propter peccatum inobedientie, quam impium sit hominem tante Dei pietatis immemorem esse, palam omnibus est: cum amici hominis abeuntis sub quolibet signo commendatam memoriam nefas sit obliuisci. Siquidem sancte huius  ac reuerende commemorationis mysterium, suo modo, suo tempore, suo loco celebrare licet paucis hominibus, quibus hoc creditum est mysterium: rem uero sacramenti uel mysterii in omni tempore, et omni loco dominationis Dei, modo quo traditum est, hoc est debite pietatis affectu, agere, et tractare, et sumere sibi in salutem omnibus 214 in promptu est, quibus dicitur: uos autem genus electum, regale sacerdotium, gens sancta, populus acquisitionis: ut uirtutes annuntietis eius, qui de tenebris uos uocauit in admirabile lumen suum . Nam et Sacramentum sicut accipit ad uitam dignus; sic ad mortem suam et iudicium, indignus: rem uero Sacramenti nemo percipit nisi dignus et idoneus. Sacramentum enim sine re Sacramenti sumenti  mors est: res uero Sacramenti, etiam, preter Sacramentum, sumenti uita eterna est. Si autem uis, et uere uis, omnibus horis, tam diei quam noctis, hoc tibi in cella tua presto est. Quoties in commemorationem eius qui pro te passus est, hoc facto eius pie ac fideliter fueris affectus, corpus eius manducas, et sanguinem bibis. Quandiu in eo manes per amorem, et ipse in te per sanctitatis et iustitie operationem, in eius corpore et membris eius computaris.

31. Deinde etiam certis horis, certe lectioni uacandum est. Fortuita enim et uaria lectio, et quasi casu reperta, non edificat, sed reddit animum instabilem; et leuiter admissa leuius recedit a memoria.  Sed certis ingeniis immorandum est, et assuefaciendus est animus. Quo enim spiritu Scripture facte sunt, eo spiritu legi desiderant: ipso etiam intelligende sunt. Nunquam ingredieris in sensum Pauli donec usu bone intentionis in lectione eius, et studio assidue meditationis, spiritum eius imbiberis. Nunquam intelliges Dauid, donec ipsa experientia ipsos Psalmorum affectus indueris. Sicque de reliquis. Et in omni scriptura tantum distat studium a lectione, quantum amicitia ab hospitio, socialis affectio a fortuita salutatione. Sed et de quotidiana lectione aliquid quotidie in uentrem memorie demittendum est, quod fidelius digeratur, et sursum reuocatum crebrius ruminetur; quod proposito conueniat, quod intentioni proficiat, quod detineat animum,  ut aliena cogitare non libeat. Hauriendus est sepe de lectionis serie affectus, et formanda oratio, que lectionem interrumpat, et non tam impediat interrumpendo, quam puriorem continuo animum ad intelligentiam lectionis restituat. Intentioni seruit lectio. Si uere in lectione Deum querit qui legit, omnia que legit cooperantur ei in bonum, et captiuat sensus legentis, et in seruitutem redigit omnem lectionis intellectum in obsequium Christi. Si in aliud declinat sensus legentis, omnia trahit post semetipsum, nichilque tam sanctum, tam pium inuenit in Scripturis, quod seu per uanam gloriam, seu per distortum sensum, seu per prauum intellectum non applicet, uel malitie, uel uanitati. In omnibus enim Scripturis legendis initium debet esse timor  Domini, ut in eo primo solidetur intentio legentis, et ex eo exsurgat et ordinetur totius lectionis intel lectus et sensus.



CAPUT XI. Corporalium exercitiorum, item cibi somnique modum tradit.

32. A spiritualibus uero exercitiis in corporalia nunquam longe, uel in totum recedatur: sed facile ad ea posse redire animus assuescat, et cum illis se mutuat, istis semper inhereat. Sicut enim supra dictum est, non uir propter mulierem, sed mulier propter uirum : nec spiritualia propter carnalia, sed carnalia propter spiritualia. Corporalia uero exercitia nunc dicimus, que manuali opere corporaliter exercentur. Nam sunt et  alia corporis exercitia, in quibus necesse est corpus laborare, sicut sunt uigilie, ieiunia, et alia huiusmodi: que spiritualia non impediunt, sed iuuant, si cum ratione discretionis fiant. Que si ex indiscretionis uitio sic agantur, ut uel deficiente spiritu, uel languente corpore spiritualia impediantur: qui sic est, corpori suo tulit boni operis effectum, spiritui affectum, proximo exemplum, Deo honorem, sacrilegus est, et horum omnium in Deum reus. Non quod secundum Apostoli sensum non uideatur humanum etiam hoc, et non deceat, et non debeat, et iustum non sit caput aliquando dolere in seruitio Dei, quod olim sepe usque ad dolorem laborauit in uanitate seculi; esurire uentrem usque  ad rugitum, qui sepe repletus est usque 215 ad uomitum: sed modus in omnibus habendus est. Affligendum est corpus aliquando, sed non conterendum. Nam corporalis exercitatio ad modicum quidem ualet, et pietas ad omnia utilis est . Propter quod et ad modicum, hoc est non in concupiscentiis, sed tamen cura carnis agenda est. Agenda uero est sobrie, cum spirituali quadam disciplina, ut neque in modo eius, neque in qualitate, neque in quantitate appareat aliquid, quod non deceat seruum Dei. Eis enim que inhonesta sunt nostra, abundantiorem honorem circumdare debemus. Honesta uero nostra nullius egent . Non solum autem hoc, sed et omnem uitam nostram, quamuis hominibus occultam, exhibere debemus  Deo sanctam et honestam, et omnem conuersationem nostram sanctis Angelis conspicabilem agere et delectabilem, quamuis inter domesticos parietes inclusam. Omnia uestra, inquit Apostolus, honeste fiant in uobis . Grata Deo res est honestas, et sanctorum Angelorum amica. Propter quod etiam iubet Apostolus uelari mulieres propter Angelos: qui cum procul dubio tam die quam nocte uobiscum sint in cellis uestris, uos custodientes, et uestris studiis congaudentes, et cooperantes; placet eis, ut etiam nullo homine uidente, omnia uestra honeste fiant.

33. Siue ergo manducetis, siue bibatis, siue aliquid aliud faciatis, omnia in Domino agite, pie, sancte, et religiose. Si manducas, mensam tuam, per  se satis sobriam, sobrietas tua perornet. Et cum manducas, nequaquam totus manduces, sed corpore tuo suam refectionem procurante, mens suam non negligat: sed de memoria suauitatis Domini, uel Scripturarum aliquid, quod eam pascat, meditando, uel saltem memorando secum ruminet et digerat. Sed et ipsa necessitas, non seculariter, non carnaliter expleatur: sed sicut decet monachum, sicut conuenit seruo Dei. Nam etiam quoad sanitatem corporis, cibus quanto honestius et ordinatius sumitur et ingeritur, tanto facilius et salubrius digeritur. Obseruandus est ergo sumendi modus et tempus, cibi quantitas et qualitas: fugienda superflua et adulterina condimenta. Obseruandus est, inquam, sumendi modus, ut non effundat qui comedit super omnem  cibum animam suam: tempus, ne ante horam: qualitas, uti quibus utitur communitas fraternitatis, excepta causa manifeste necessitatis. De condimentis uero sufficiat, obsecro, ut comestibiles fiant cibi nostri, non etiam concupiscibiles, uel delectabiles. Sufficit enim concupiscentie malitia sua: que cum uix aut nullo modo pertransire possit ad finem explende necessitatis, nisi per uiam quantecumque delectationis, si ceperit accipere irritamenta ab eis qui perpetuum suscepere bellum aduersus eius oblectamenta, fiunt duo contra unum; et sic periclitatur continentia.

34. Deinde sicut de cibo dictum est, sic et de somno. Caue in quantum potes, serue Dei, ne totus aliquando dormias, ne sit somnus tuus non requies  lassi, sed sepultura corporis suffocati: non reparatio, sed exstinctio spiritus tui. Suspecta res est somnus, et ex magna parte ebrietati similis. Exceptis enim uitiis, quibus in dormiente, cum corpore dormitante ratione non est qui contradicat, quantum ad debitum continui profectus, nichil temporis tam deperit de uita nostra, quam quod somno deputatur. Iturus ergo ad somnum semper aliquid defer tecum in memoria uel cogitatione, in quo placide obdormias, quod nonnunquam etiam somniare iuuet: quod etiam euigilantem te excipiens, in statum hesterne intentionis restituat. Sic tibi nox sicut dies illuminabitur, et nox illuminatio tua erit in deliciis tuis . Placide obdormies, in pace quiesces,  facile euigilabis; et surgens facilis et agilis eris ad redeundum in id, unde non totus discessisti. Sobrium enim cibum, sobriumque sensum, sequitur sobrius somnus. Carnalis uero somnus, et brutus, et, sicut dicitur, letheus, abominandus est seruo Dei. De quo uero post congruam quietem facile est sensus corporis et mentis euocare, et quasi seruos domus patrisfamilias ad opera necessaria spiritui suscitare et emittere: huiusmodi somnus tempore suo, modo suo aspernandus non est. Sic prudens et Deo deditus animus habere se debet in cella sua et in conscientia sua, sicut prudens paterfamilias 216 in domo sua. Non habeat, sicut Salomon dicit, in domo sua mulierem litigiosam  carnem suam, sed ad sobrietatem morigeratam et assuefactam  ad obedientiam, et ad laborem paratam, ubique institutam et esurire, et saturari, et abundare, et penuriam pati. Habeat sensus exteriores non duces, sed seruientes: interiores, sobrios, et efficaces. Habeat omnem omnino domum, uel familiam cogitationum suarum, sic ordinatam et disciplinatam, ut dicat huic, uade, et uadat: et alii, ueni, et ueniat; et seruo suo corpori, Fac hoc, et absque contradictione faciat. Qui sic semetipsum ordinat, et regit in conscientia sua, optime sibi credendus et committendus est in cella sua. Sed hoc est perfectorum, uel perfici iam incipientium: quod ideo proposuimus incipientibus et nouitiis, ut sciant quid desit sibi, et quo extendere habeant intentionem studii sui.



CAPUT XII. Quinam idonei habitatores celle: sumptuosa edificia improbantur.


35. Sciendum uero est, quia cum de carnali, uel de animali sensu, uel de rationali scientia, uel de spirituali sapientia disserimus, unum hominem describimus in quo secundum diuersos profectus et profectuum prouentus, et intentionis affectus, hec omnia diuersis temporibus possibile est inueniri; et tria hominum genera, singula secundum statuum horum proprietates in professione religionis in cellis militantia: quamuis celle dignitas, et sancte solitudinis secretum, et solitarie professionis titulus, non nisi perfectis conuenire uidetur; quorum, sicut Apostolus dicit, est solidus cibus: et qui pro consuetudine  exercitatos habent sensus ad discretionem boni et mali : in quo etsi rationalis, qui proximus est sapienti, utcunque uideretur esse tolerandus; sed certe animalis qui non percipit ea que Dei sunt, penitus putaretur arcendus. Sed occurrit Petrus apostolus, dicens de quibusdam: Si Spiritum sanctum ipsi acceperunt, sicut et nos, ego quis eram qui prohiberem Deum?  Spiritus enim sanctus bona uoluntas est. Nec enim sine grandi scrupulo mentis a quacumque professionis altitudine arcendus est, cui testis inhabitantis et trahentis Spiritus sancti bona uoluntas est. Siquidem ex duobus hominum generibus cellarum habitatio supplenda est: scilicet uel de simplicibus, qui et sensu et uoluntate ad assequendam religiosam prudentiam  feruentes apparuerint et humiles: uel de prudentibus, quos religiose et sancte simplicitatis constiterit esse emulatores. Stulta uero superbia, uel superba stultitia, a tabernaculo iustorum semper procul sit. Est autem omnis superbia stulta: quamuis non omnis stultitia sit superba. Stultitia enim sine superbia, nonnunquam simplicitas inuenitur: que si ignorat, forsan est docibilis; et si nequit doceri, forsan est tractabilis. Et est propria ciuitas refugii simplicitati, cohabitatio religionis: nisi sit talis que nolit humiliari, uel tam bruta, ut non possit regi uel tractari. Bona tamen uoluntas, etsi multum sit bruta, non tamen est deserenda, sed salutari consilio ad laboriosam et actuosam uitam transmittenda. Superba autem, quantumuis prudens sibi uideatur,  dimittenda sibi est, et abigenda. Si enim admittitur superbus, prima die qua ingreditur habitare, incipit leges dare: nimium uero stultus discere non potest, quas inuenit. Sollicite ergo et prudenter perpendendum est, quis admittatur ad habitandum secum. Qui enim habitat secum, nonnisi se ipsum, qualis ipse est, habet secum. Malus autem homo nunquam tuto secum habitat, quia cum malo homine habitat: et nemo molestior ei est, quam ipse sibi. Nam insani et nimium dementes, et qui non satis quacumque de causa mentis sue bene compotes sunt, custodiri solent, nec sibi relinqui uel committi, ne solitudine sua male utantur. Admittantur ergo animales homines, pauperes spiritu ad cohabitationem cellarum: sed ut fiant ipsi rationales ac spirituales, non  ut propter eos ipsi qui iam hoc esse meruerunt, conuertantur retro, et efficiantur animales. Suscipiantur in omni beneuolentia 217 caritatis: portentur in omni patientia benignitatis. Sed qui eis compatiuntur, non eis conformentur: nec sic querant eorum profectum, ut propter eos cogantur incurrere propositi in religione rigoris defectum.

36. Inde enim iam subintrauit de ere alieno sumptuosa, et, quantum pudor uix sinit, ambitiosa cellarum edificatio: et abiecta sancta simplicitate et rusticitate, sicut Salomon dicit, ab Altissimo creata , quasi religiosas quasdam nobis creamus habitationum honestates. In quibus tantum compassum est animalibus, ut pene omnes in hoc  effecti simus animales. Dimissam enim nobis a patribus nostris iure hereditario formam paupertatis, et sancte simplicitatis speciem, uerum decorem domus Dei, alienantes a nobis et a cellis nostris, per manus artificum exquisitorum cellas, non tam eremiticas, quam aromaticas edificamus nobis, singulas in titulo centum solidorum, concupiscentias oculorum nostrorum de eleemosynis pauperum. Amputa, Domine, opprobrium centum solidorum a cellis pauperum tuorum. Cur non potius centum denariorum? cur non potius nullorum? cur non potius gratis filii gratie ipsi sibi edificant? Quid responsum est Moysi, cum consummaret tabernaculum? uide, inquit, omnia facito secundum exemplar quod ostensum est tibi in monte . Non a seculi  hominibus decet fieri tabernaculum Dei cum hominibus. Ipsi quibus in altitudine mentis ostenditur exemplar ueri decoris domus Dei, ipsi edificent sibi. Ipsi quibus sollicitudo interiorum suorum contemptum et negligentiam indicit omnium exteriorum, ipsi edificent sibi formam paupertatis et sancte simplicitatis speciem, et paterne frugalitatis lineamenta. Nulla enim sic aptabit artificum industria, sicut eorum negligentia.

37. Ergo, obsecro, in peregrinatione huius seculi, in militia hac super terram, edificemus nobis, non domos ad habitandum, sed tabernacula ad deserendum: utpote cito inde uocandi, et emigraturi in patriam et ciuitatem nostram, et in domum eternitatis nostre. In castris quippe sumus, in alieno militamus,  in alieno laboramus: facile est quidquid naturale est. Numquid non facile est solitario, et sufficiens nature, et utile conscientie, ipsi sibi cellam de uirgis contexere, de luto plasmare, undecunque operire, et decentissime inhabitare? Et quid amplius est requirendum? Credite, fratres, et utinam experiri uobis non contingat: quia pulchritudines iste et forenses honestates cito uirile propositum eneruant, et masculinum animum effeminant. Nam etsi ipso sepe usu sopiuntur earum delectationes, etsi sint aliqui qui utantur huiusmodi quasi non utentes, tamen contemptu melius, quam usu exstirpantur et uincuntur huiusmodi affectiones. Conferunt etiam non modicum interioribus nostris exteriora nostra, ad similitudinem mentis aptata et  composita, et bono proposito suo modo respondentia. Pauperior enim cultus in aliis frenat concupiscentiam: in aliis circa amorem paupertatis afficit conscientiam. Sed et intentum interioribus suis animum magis decent inculta omnia et neglecta exteriora: quibus animus ipse [al. add. incola domus] sepius alibi conuersari dignoscitur; seque alibi magis occupatam intentio sancta denuntiat; et efficaciter bone conscientie conciliat interiora, cui omnia exteriora uiluisse renuntiat. Obsecro ergo, ut maneant celle ille delicatiores sicut facte sunt, sed non crescat numerus earum: sintque in ualetudinaria fratribus animalibus et infirmioribus, donec conualescant; hoc est, incipiant desiderare, non  ualetudinaria infirmorum, sed tabernacula militantium in castris Dei. Maneant in exemplum posteris uestris, quia tales habuistis, et spreuistis.



CAPUT XIII. Exemplo priscorum monachorum, eremitarum, imo Christi Apostolorum et primorum fidelium, hortatur ad modestiam, otii fugam, et paupertatis amorem.

38. uos autem qui spirituales estis, sicut Hebrei, id est transeuntes, non habentes hic ciuitatem manentem, sed futuram inquirentes, edificate uobis, sicut 218 cepistis, casulas in quibus habitetis. In casulis enim habitauerunt patres nostri, habitantes in terra repromissionis quasi in aliena; cum coheredibus repromissionis exspectantes fundamenta  habentem ciuitatem, cuius artifex et conditor est Deus: non acceptis repromissionibus, sed a longe eas aspicientes et salutantes, et confitentes, quia hospites sunt et peregrini super terram. Qui enim hec dicunt, significant se patriam inquirere meliorem, hoc est celestem . Idcirco patres nostri in Aegypto et Thebaida, sancte huius uite ardentissimi emulatores, in solitudinibus degentes, angustiati, afflicti, quibus dignus non erat mundus. ipsi sibi cellas edificabant, in quibus tecti tantummodo et circumsepti a turbine et a pluuia tutabantur, in quibus eremitice frugalitatis deliciis affluentes, locupletabant multos ipsi egentes. Quos quo nomine dignius appellem nescio, homines celestes, an angelos terrestres, degentes  in terris, sed conuersationem habentes in celis. Laborabant manibus suis, et de labore suo pauperes pascebant; esurientes ipsi, de uastitate eremi urbium carceres alebant et infirmos, et in quibuslibet necessitatibus positos sustentabant, uiuentes de labore suo, et habitantes in labore manuum suarum.

39. Quid ad hec dicemus nos, non animales, sed animalia terrena, adherentes terre, et sensibus carnis nostre, in sensu carnis nostre ambulantes, et ex alienis manibus pendentes? Quamuis consoletur nos in hoc ipsum aliquatenus ille, qui cum diues esset, pauper pro nobis factus est ; et qui uoluntarie paupertatis dedit preceptum, ipse eiusdem paupertatis in semetipso nobis formam  dignatus est demonstrare. Ut enim sciant euangelici pauperes quid eis faciendum sit, ipse etiam a fidelibus pasci uoluit, nonnunquam et ab infidelibus, sed ut fideles faceret, uite necessaria accipere non recusauit. Sed etiam in primitiua Ecclesia pauperes illos sanctos, qui pro Christo rapinam bonorum suorum perpessi fuerant, uel secundum perfectionis consilium omnia reliquerant et uendiderant, ac fratribus fidelibus communia effecerant, sollicitudine quanta, quanta pietate sancti Apostoli alendos a fidelibus procurabant, et liber Actuum Apostolorum, et Paulus in Epistolis suis manifeste demonstrat. Quod etsi conceditur liberius, hoc ipsum Domino precipiente et ordinante, Euangelium annuntiantibus de Euangelio  uiuere, ex Apostolorum tamen auctoritate non negatur, etiam euangelice uiuentibus, sicut sanctis illis pauperibus qui tunc erant in Ierusalem: qui etiam sancti pauperes ob hoc uocantur, quia in professione sanctitatis et communis uite nomen dederant, et semetipsos in hoc ipsum sponte pauperes effecerant . Quod enim Apostolus seuerissima auctoritate quibusdam denuntiat, ut qui non uult operari, non manducet; continuo ostendens de quibus diceret, subiunxit dicens: Audiuimus enim quosdam ambulantes inter uos inquiete, nichil operantes, sed curiose agentes. His autem qui huiusmodi sunt, denuntiamus et obsecramus  in Domino Iesu Christo, ut cum silentio operantes panem suum manducent . Suum, hoc est, suo labore partum et acquisitum. Et tamen ne illos, quamuis inquietos, nichil operantes, et curiose agentes, nomen tamen Domini inuocatum super se habentes, quasi exposuisse uideretur et abiecisse, statim intulit dicens: uos autem, fratres, nolite deficere benefacientes in Christo Iesu Domino nostro . Ac si diceret: Et si illi perseuerant in malitia, siue negligentia sua, uos tamen in sustentandis eis nolite deficere a beneficentia uestra.

40. Cum ergo seuerissime superius denuntiauerit, non manducandum nolentibus operari, postmodum uero uolentibus operari, sed nichil operantibus, aliquanto se exhibuerit clementiorem, possemus dicere,  secundum textum uerborum eius , non uolentibus quamuis ualentibus, intentatam esse illam seueritatem; uolentibus autem, sed non ualentibus indulgentiam istam. Sed etiam cum istis denuntiet, et obsecret in Domino Iesu Christo, ut cum silentio panem suum manducent, uidentur panem non suum manducare, nisi eum suum efficiant operando, quantum 219 operari possunt testimonio Dei et conscientie sue. Ignosce, Domine, ignosce: excusamus, tergiuersamur, sed non est qui se abscondat a lumine ueritatis tue; quod sicut illuminat conuersos, sic etiam ferit auersos. Non est enim occultatum os nostrum a te, quod fecisti in occulto hominum. Nos autem nobismetipsis facimus id occultum, quia uix est  aliquis, in eis que ad te sunt, qui experiri uelit quid possit, et quod promptissime potest quandoque secundum carnem uel seculum, siue timor impulerit, siue cupiditas traxerit. Sed et si fallimus homines inscios, non nos permittas, ut quasi uolentes fallere te, fallamus nosmetipsos. Nos non laboramus, quia uel non possumus, uel non posse nobis uidemur, uel consuetudine otii et deliciarum nostrarum nos non posse efficimus.

41. Adoremus ergo semper, et procidamus, et ploremus coram te, qui fecisti nos, et qui in hoc ipsum peccato nostro manifesto, iudicio tuo occulto formasti nos, ut forsitan quia non multum hoc uolumus, non possimus: uel quia non uoluimus cum potuimus, cum uolumus non possumus. uescamur  saltem secundum penam Ade pane nostro, si non possumus in sudore uultus nostri, in dolore cordis nostri; in lacrymis doloris, si non possumus in sudore laboris. Magnam hanc iacturam professionis nostre suppleat pietas, ac deuotio conscientie humilis. Sint nobis lacryme nostre panes die ac nocte, quamdiu dicitur anime nostre, Ubi est Deus tuus? hoc est, quamdiu peregrinatur a Domino Deo nostro, et a lumine uultus sui. Unum quidem erat necessarium: sed qui nec in uno figimur, nec in multis exercemur, in quo ordine computabimur? Utinam cum illo de quo Apostolus dicit: Ei qui non operatur, credenti autem in eum qui iustificat impium, reputatur fides eius ad iustitiam secundum  propositum gratie Dei . Utinam cum peccatrice, cui multum dimissum est, quia multum dilexit , et beata anima hoc iudicio apud Deum meruerit iustificari, iudicio diligentium nomen Domini, ut omissa omni iustitia operum, et fiducia meritorum, in hoc solo iustificetur, quoniam dilexit multum. Nam in diligendo te, Deus, retributio magna est diligenti conscientie ipsa dilectio tua, deinde uero uita eterna. Sic, fratres, obsecro uos, non excusemus nos, sed accusemus nos, et confiteamur. Et qui magni nominis umbram, et personale quoddam figmentum perfectionis apud homines induimus; apud Deum conscientie nostre cognoscentes paupertatem, non usquequaque recedamus a ueritate, et ueritas liberabit nos.



CAPUT XIu. Quomodo animalis incipiens, seu tiro religiosus docendus sit appropinquare Deo per amorem et orationem.


42. Deinde docendus est animalis incipiens, et Christi tirunculus Deo appropinquare, ut et Deus appropinquet ei. Sic enim admonet propheta: Appropinquate Deo, et ipse appropinquabit uobis . Non solum enim faciendus est homo et formandus, sed et uiuificandus. Primo enim formauit Deus hominem: deinde inspirauit in faciem eius spiraculum uite, et factus est homo in animam uiuentem . Formatio hominis, institutio est moralis: uita eius, amor Dei. Hunc fides concipit, spes parturit, ipse se format et uiuificat. Amor  enim Dei, uel amor Deus Spiritus sanctus, amori hominis se infundens, afficit eum sibi. Et amans semetipsum de homine Deus, secum unum efficit, et spiritum eius, et amorem eius. Sicut enim non habet corpus unde uiuat, nisi de spiritu suo: sic affectus hominis, qui amor dicitur, non uiuit, hoc est non amat Deum, nisi de Spiritu sancto. Amorem ergo Dei, in homine ex gratia genitum, lactat lectio, meditatio pascit, oratio confortat et illuminat. Animali uero et nouo in Christo homini ad exercitanda eius interiora melius et tutius proponuntur legenda et meditanda Redemptoris nostri exteriora; et ostenditur in eis exemplum humilitatis, 220 prouocatio caritatis, et affectus pietatis: et de Scripturis sanctis et sanctorum tractatibus Patrum  moralia queque et planiora. Proponenda sunt ei gesta et passiones sanctorum: ubi nec laborandum ei sit in planitie historiali, et semper aliquid occurrat quod nouitii animum excitet ad amorem Dei et contemptum sui. Porro alie historie delectant quidem cum leguntur, sed non edificant, quin potius mentem inficiunt: et in tempore orationis uel spiritualis meditationis, inutilia queque uel noxia faciunt scaturire de memoria. Lectionis quippe modum similis meditatio sequi solet. Difficilium etiam lectio scripturarum fatigat, non reficit teneriorem animum: frangit intentionem, hebetat sensum uel ingenium.

43. Docendus est etiam in oratione sua sursum  cor leuare, spiritualiter orare, a corporibus uel corporum imaginibus, cum Deum cogitat, quantum potest recedere. Admonendus est quanta potest puritate cordis intendere in eum, cui sacrificium orationis sue offert; se ipsum attendere qui offert, intelligere quod offert: quantum enim uidet, uel intelligit eum cui offert, tantum ei in affectu est, et ei amor ipse est intellectus; quantumque ipse ei in affectu est, tantum sapit ei hoc ipsum si dignum Deo est quod offert: et in eo sibi bene est. Huiusmodi homini oranti uel meditanti, melius ac tutius, sicut iam dictum est, proponitur imago Dominice Humanitatis, Natiuitatis eius, Passionis et Resurrectionis: ut infirmus animus, qui non nouit cogitare nisi corpora et corporalia, habeat aliquid cui  se afficiat, cui iuxta modum suum pietatis intuitu inhereat. Est quippe in forma Mediatoris, in quo, sicut legitur in Iob, uisitans homo speciem suam, non peccet : hoc est, cum intentionis sue intuitum in eum dirigit, humanam in Deo speciem cogitando, a uero non usquequaque recedat, et dum per fidem ab homine Deum non diuidit, Deum aliquando in homine apprehendere addiscat. In quo pauperibus spiritu, et simplicioribus filiis Dei, tanto primum solet esse affectus dulcior, quanto humane nature propinquior. Postmodum uero fide migrante in affectum, amplexantes in medio cordis sui dulci amoris amplexu Christum Iesum, totum hominem propter hominem assumptum, totum Deum propter assumentem Deum, incipiunt eum non iam  secundum carnem cognoscere, quamuis eum necdum secundum Deum plene possint cogitare. Et sanctificando eum in cordibus suis offerre ei amant uota sua que distinxerunt labia sua; obsecrationes, orationes, postulationes, gratiarum actiones, pro tempore, pro causa congruentes.

44. Sunt enim orationes alie breues ac simplices, sicut eas format uoluntas, seu necessitas orantis pro causa incidenti: alie prolixiores et rationabiles, sicut in inquisitione ueritatis petentes, querentes, pulsantes, donec accipiant, inueniant, et aperiatur eis: alie alacres, spirituales et fecunde, in affectu fruentis, et gaudio gratie illuminantis. Et ipse sunt quas Apostolus alio ordine dinumerat, obsecrationes, orationes, postulationes, gratiarum actiones . Nam postulatio, quam primam posuimus, est circa obtinenda temporalia, et necessaria aliqua uite huius, in qua Deus postulantis quidem approbans bonam uoluntatem, facit tamen ipse quod melius iudicat, et dat libenter ei, quod bene postulat [al. sequi bene postulantem]. Ipsa est de qua Psalmista ait: Quoniam adhuc et oratio mea in beneplacitis eorum . Hec est etiam hominum impiorum, quia omnium communiter est, sed maxime filiorum seculi huius, desiderare tranquillitatem pacis, sanitatem corporis, temperiem eris, et alia que ad uite huius usum spectant, et necessitatem, et abutentium uoluptatem. Pro quibus qui fideliter postulant, quamuis non ea postulant nisi ad  necessitatem, tamen in hoc ipso uoluntati Dei suam semper subiiciunt. Obsecratio uero est in exercitiis spiritualibus anxia ad Deum instantia: in quibus ante gratiam succurrentem, qui apponit scientiam, apponit et dolorem . Oratio uero est hominis Deo adherentis affectio, et familiaris quedam et pia allocutio, et statio illuminate mentis ad fruendum, quamdiu licet. Porro gratiarum actio est in intellectu, et cognitione gratie 221 Dei bone uoluntatis indeficiens ad Deum et indefessa intentio: etiamsi aliquando, uel non sit, uel torpeat, siue actio exterior, siue interior affectio. Hec enim est de qua dicit Apostolus: uelle adiacet mihi, perficere autem bonum non inuenio . Ac si dicat: Semper quidem uelle adest, sed aliquando  iacet, hoc est inefficax est; quia perficere opus bonum quero, sed non inuenio. Hec est caritas que nunquam deficit. Ipsa est enim sine intermissione oratio, seu gratiarum actio, de qua Apostolus ait: Sine intermissione orantes, semper gratias agentes . Est enim iugis quedam bonitas mentis et bene compositi animi, et ad Patrem Deum in filiis Dei bonitatis eius quedam similitudo, orans pro omnibus semper, et gratias agens in omnibus; tot modis in oratione, uel gratiarum actione in Deum se iugiter refundens, quot in suis necessitatibus uel consolationibus, in proximi etiam uel compassionibus, uel congratulationibus causales in hoc materias inuenit pius affectus. Hec autem iugiter in gratiarum actionibus  est; quia qui sic est, semper in gaudio sancti Spiritus est.

45. In postulationibus ergo pie ac fideliter orandum est, sed non est in illis pertinaciter inherendum, quia nos nescimus, sed Pater celestis scit quid in temporalibus istis necesse nobis sit. Obsecrationibus uero insistendum est, sed in omni humilitate et patientia, quia non afferunt fructum, nisi in patientia. Nonnunquam enim cum celerius gratia non subuenit, fit obsecranti celum eneum, et terra sua ferrea. Et cum relicta sibi cordis humani  duritia, ad uotum exaudiri non meretur, anxietas desiderantis negari sibi estimat, quidquid differtur. Cumque sicut Chananea illa preteriri se ac despici ingemiscit , quasi immunditiam carnis, preterita sibi peccata sua imputari, uel improperari imaginatur. Nonnunquam uero non sine labore petens accipit, querens inuenit, et pulsanti aperitur: et consolationes ac suauitates orationis inuenire tandem aliquando meretur labor obsecrationis.

46. Nonnunquam etiam pure orationis affectus, et bona illa orationis suauitas non inuenitur, sed quasi inuenit; cum non petentem, non querentem, non pulsantem, et quasi nescientem gratia preuenit: et tanquam genus seruorum recipitur in mensa filiorum,  cum rudis adhuc et incipiens animus in eum orandi assumitur affectum, qui pro premio sanctitatis reddi solet meritis perfectorum. Quod cum fit, agitur ut uel in iudicium suum non liceat scire negligenti quid negligat [al. Quodcumque sit, agitur ut uel in iudicium suum non liceat nescire negligenti quid negligat], uel ut prouocatio caritatis amorem in eo ultro se offerentis accendat. In quo, proh dolor! plurimi falluntur, quia cum pascuntur pane filiorum, iam se esse filios arbitrantur: et deficientes unde proficere debebant, ex uisitante gratia euanescunt a conscientia sua, arbitrantes se aliquid esse, cum nichil sint, et de bonis Dei non emendantur, sed indurantur, et fiunt de quibus Psalmista dicit, Inimici Domini mentiti sunt ei, et  erit tempus eorum in secula. Et cibauit illos ex adipe frumenti, et de petra melle saturauit eos . Pascuntur enim a Patre Deo, aliquando de pretiosiore gratie substantia serui, ut affectent esse filii: ipsi uero gratia Dei abutentes efficiuntur inimici. Ut enim abutantur etiam Scripturis sanctis in peccatis, uel in concupiscentiis suis, redeuntes ad eas per orationes, dicunt sibi illud uxoris Manue: Si Dominus uoluisset nos occidere, non suscepisset sacrificium de manibus nostris .



LIBER SECUNDUS.



CAPUT I. Celle secretum tironibus et perfectis quam utile.


1. Quam dilecta tabernacula tua, Domine uirtutum, in quibus passer inuenit sibi domum, et turtur nidum ubi reponat pullos suos!  Passer, inquam, naturaliter animal uitiosum, mobile, leue, importunum, garrulum, ac pronum in libidinem. Et turtur luctus amica, opace solitudinis familiaris incola, forma simplicitatis, exemplum castitatis. Ille sibi inuenit in eis domum quietis et securitatis: illa nidum sibi, ubi reponat pullos suos. Que sunt hec, nisi iuuenum naturaliter calidus sanguis, et feruidus animus, etas labilis, curiositas  inquieta; et uirilis maturitas, serius animus, castus, sobrius, pertesus exteriorum quantum potest, et intra semetipsum recondens semetipsum? Quorum alterum in tabernaculis Domini uirtutum, in disciplina cellarum inuenit sibi ab 222 omnibus uitiis quietem, firmamentum stabilitatis, et mansionem securitatis: alterum uero, in secreto celle secretiorem recessum conscientie, ubi reponat et nutriat sanctarum affectionum suarum fructus, et spiritualis sensus contemplationis. Passer solitarius in tecto, hoc est in altitudine contemplationis, calcare amat habitationem carnalis conuersationis. Turtur in inferioribus fecundatur, et gaudet in fructibus humilitatis.  Perfecti enim quique et spirituales, qui turturis nomine designantur, cum ad firmamentum et robur uirtutis sue per uirtutem obedientie et subiectionis perueniunt, premunt se semper ac deiiciunt in id quod incipientium est: et unde infra se descendunt, inde ascendunt supra se: et humiliando se magis proficiunt, propter fructus solitudinis, qui sunt frequentes et sublimes excessus contemplationis, non arbitrantes esse negligendam conscientiam uoluntarie subiectionis, usum socialis uite, et dulcedinem fraterne caritatis.

2. Ideo uir spiritualis et corpore suo spiritualiter utens, seruitutem eius, quam habet animalis homo per uim coactam, rationalis per consuetudinem subactam, accipere meretur quasi naturaliter affectam.  Ubi illi est obedientia necessitatis, iste eam habet caritatis. Ubi ille uirtutes laboris plenas, iste habet eas uersas in mores. Illi uero passeres Dei sursum nitentes ad ea que sunt perfectorum, non elationis presumptione, sed pietatis amore, in paupertate spiritus sui sublimati, non repelluntur ut elati, sed suscipiuntur ut deuoti: et aliquando hoc merentur experiri, quo spirituales frui; et semper affectant imitari eorum uitam actiuam, ad quorum ambiunt consolationem contemplatiuam. Sicque uno spiritu, licet non uno gressu gradientes, eque proficiunt et spirituales in humili, et incipientes in sublimi. Et hec sunt cellarum bene ordinatarum sancta commercia, studia ueneranda, otia negotiosa, quies operosa, caritas ordinata, mutuo in silentio sibi colloqui,  et in absentia ab inuicem se ad inuicem magis frui, proficere de inuicem: et cum se non uident ad inuicem, in alio uidere quod imitandum est, in se ipsis nonnisi quod flendum est. Ego uero, sicut dicit Ieremias, uir uidens paupertatem meam , cum alienas diuitias computo, in memetipso erubesco, et suspiro, quia quod tracto in alieno, mallem experiri in proprio. De duobus quippe malis tolerabilius est quod amas non uidere, quam uidere, et non habere; quamuis non sic de bonis Domini. Bona enim Domini uidere, amare est: amare uero, habere est. Ideo nitamur, in quantum possumus ut uideamus, uidendo intelligamus, et intelligendo amemus, ut amando habeamus. Domine, super hoc ante te  omne desiderium meum, et gemitus meus a te non est absconditus.



CAPUT II. De secundo statu uite religiose, id est rationali.

3. De animali uero statu transeuntes ad rationalem, ut de rationali transeamus ad spiritualem tractando, et utinam proficiendo, primo scire debemus quia Sapientia, sicut in libro nominis eius legitur, preoccupat eos qui se concupiscunt, et occurrit eis, et ostendit se in uiis suis hilariter , sicut  in proficiendo, sic et in meditando et tractando; attingens ubique propter sui munditiam . Adiuuat enim Deus uultu suo se intuentem, mouet ac promouet, et attrahit species summi boni se contemplantem. Cumque ratio proficiendo in amorem sursum ascendit, amanti et desideranti gratia condescendit. Unum sepe fiunt, que illos duos status efficiunt que sunt ratio et amor, et que ex eis efficiuntur, scilicet scientia et sapientia. Nec iam possunt altrinsecus tractari uel cogitari que iam unum et unius operationis ac uirtutis sunt, et in sensu intelligentis, et in gaudio fruentis. Quamuis ergo distinguendus sit alter ab altero, tamen cum sic se res obtulerit, et cogitandus et tractandus erit alter cum altero, et in altero. Quia ergo, sicut iam supra dictum est , quemadmodum in profectu religionis, status animalis uigilat circa corpus et hominem exteriorem componendum, et aptandum studio uirtutis; 223 sic rationalis circa animum agere debet, uel faciendum si non est, uel excolendum et ordinandum si est: primo uidendum est quis uel quid sit animus ipse, quem ratio rationalem facit; quid ipsa ratio, que animal mortale faciendo rationale, hominem perficit. Sed primo dicendum est de anima.

4. Anima est res incorporea, rationis capax, uiuificando corpori accommodata. Hec animales constituit homines, que carnis sunt sapientes, sensibus corporis inherentes. Que ubi perfecte rationis incipit esse, non tantum capax, sed et princeps, continuo  abdicat a se nomen generis feminini, et efficitur animus particeps rationis, regendo corpori accommodatus, uel se ipsum habens spiritus. Quamdiu enim anima est, cito in id quod carnale est, effeminatur: animus uero uel spiritus, nonnisi quod uirile est et spirituale meditatur. Spiritus enim hominibus in appetitu boni subtilis et efficacis nature conditus, et in arte creatricis sapientie omni corpore melior, omni etiam luce corporea lucidior ac dignior ob imaginem conditoris, et capacitatem rationis; uitio tamen carnalis originis implicitus, peccati seruus effectus est, et captiuus in lege peccati, que est in membris. Nec tamen omnino amisit arbitrium, id est iudicium rationis in iudicando et discernendo, quanquam  libertatem suam amiserit in uolendo et agendo  . Nam in penam peccati, et testimonium amisse dignitatis naturalis, positum est in signum ei arbitrium, sed captiuum. Quod etiam ante conuersionem et liberationem uoluntatis, nunquam perdere potest ex toto ulla auersione ipsius uoluntatis. In quo etiam cum eo abutitur in eligendo malum pro bono, sicut dictum est, melior est et dignior omni corporea creatura, et in se, et in arte [al. arce] creatricis ueritatis. Liberatur uero uoluntas, quando efficitur caritas: cum caritas Dei diffunditur in cordibus  nostris per Spiritum sanctum, qui datur nobis . Et nunc uere est ratio, hoc est habitus mentis per omnia conueniens ueritati. Cum enim liberata uoluntate per liberantem gratiam, spiritus agi incipit libera ratione, tunc suus est, hoc est se ipso libere utens efficitur, et fit animus, et bonus animus. Animus, inquam, in quantum bene animans, et perficiens animal suum supplemento libere rationis. Bonus autem, in quantum iam amans bonum suum, quo bonus fit, et sine quo nec bonus, nec animus esse potuit. Fit autem bonus animus et rationalis, diligens Dominum Deum suum in toto corde suo, et in tota anima sua, et in tota mente sua, et in omnibus uiribus suis, et nonnisi in ipso se ipsum, et proximum suum sicut se ipsum. Fit autem bonus  animus Deum timens, et mandata eius obseruans: hoc est enim omnis homo . Ratio uero sic definitur a definientibus, uel describitur a describentibus: Aspectus animi est, quo per se ipsum, non per corpus, uerum intuetur: aut ipsa ueri contemplatio, aut ipsum uerum quod contemplatur, aut uita rationalis, uel rationale obsequium, in quo conformatur ueritati contemplate. Ratiocinatio uero est rationis inquisitio, hoc est aspectus eius motio per ea que aspicienda sunt. Ratiocinatio querit, ratio inuenit. Aspectus hic in rem aliquam coniectus cum eam uidet, scientia est; cum non ualet, ignorantia est hominis. Hec ergo ratio est, et instrumentum per quod operatur, et opus quod operatur. Hec semper exerceri amat in eo quod utile  est et honestum, exercitio proficiens, desidia uero in semetipsa marcescens.

5. Nullum uero dignius et utilius exercitium est homini eam habenti, quam in eo quod melius habet, et in quo ceteris animalibus, et ceteris partibus suis preeminet, que est ipsa mens uel animus. Menti uero uel animo, cui cetera pars hominis regenda subdita est, nec dignius est aliquid ad querendum, nec dulcius ad inueniendum, nec utilius ad habendum, quam quod solum ipsam mentem supereminet, qui est solus Deus. Nec longe est ab unoquoque nostrum, quia in ipso uiuimus, mouemur, et sumus . Et non sicut in ere isto, sic in Domino 224 Deo nostro; sed in ipso uiuimus per fidem, mouemur et promouemur  per spem, figimur per amorem. Ab ipso enim et ad ipsum conditus est rationalis animus, ut ad ipsum sit conuersio eius, ut sit ipse bonum eius. Hic autem ex illo bono bonus, ad imaginem et similitudinem eius conditus est: ut quamdiu hic uiuitur, quam propius potest, accedat ad eum similitudine, a quo sola receditur dissimilitudine; ut sit is sanctus, sicut ille sanctus est; in futuro futurus beatus, sicut ille beatus est. Denique hoc solum magnum et bonum est, cum magnus et bonus animus suspicit, miratur et affectat quod supra eum est, et adherere festinat similitudini sue deuota imago. Ipse enim imago Dei est. Et per hoc quod imago Dei est, intelligibile ei fit, et se posse et debere inherere  ei cuius imago est. Ideo etsi in terris regit corpus sibi commissum, meliore tamen parte sui scilicet memoria, intelligentia, et amore ibi semper conuersari amat, unde quidquid est, quidquid habet, se nouit accepisse, et ubi in perpetuum se mansurum, et cum plena Dei uisione plenam Dei similitudinem adepturum, quantum in hoc homini sperandum est, sperare ei licet, si bone spei uitam suam non negligat conformare. Illuc ergo spectat, inde pendet, plus cum hominibus commorans, ut uiuificet eos uita Dei ad querenda et capienda diuina, quam ut animet uita ista mortali et humana. Sicut enim corpus quod animat, naturali statu suo erigitur in celum, quod natura et loco, et dignitate, et loca omnia et corpora supereminet: sic spiritualis ipse natura, ad  ea que in spiritualibus preeminent, hoc est ad Deum, et diuina erigere semper amat semetipsum, non superbe sapiendo, sed pie amando, sobrie, et iuste, et pie uiuendo: qui quanto altius est quo nititur, tanto fortioribus exercitiorum studiis exercendus est, et que eum non perfundant, sed intingant, sicque afficiant ut perficiant.

6. Studia uero hec etsi litteris aliquando adiuuentur et utantur, non tamen litteratoria sunt, non cauillantia, non disputantia, non garrula; sed spiritualia, pacifica, et humilia, humilibus consentientia. Que etsi foris exercentur, intus potius aguntur in spiritu mentis, ubi renouatur homo de die in diem, induens nouum hominem qui secundum Deum creatus est in sanctitate et iustitia ueritatis. Ibi enim fit  animus, ibi fit intellectus bonus omnibus facientibus eum, cum secundum regulam ab Apostolo datam, in omnibus exhibemus nos sicut Dei ministros in multa patientia, in tribulationibus, in necessitatibus, in angustiis, in laboribus, in uigiliis, in carcere celle, in ieiuniis, in castitate, in scientia, in longanimitate, in suauitate, in Spiritu sancto, in caritate non ficta, in uerbo ueritatis, et uirtute Dei; per arma iustitie a dextris et a sinistris; per gloriam et ignobilitatem, per infamiam et bonam famam; ut seductores et ueraces; sicut qui ignoti et cogniti; quasi morientes, et ecce uiuimus; ut castigati et non mortificati; quasi tristes, semper autem gaudentes; sicut egentes, multos autem locupletantes; tanquam nichil habentes, et omnia possidentes : in labore et  erumna, in fame et siti, in frigore et nuditate . Hec et huiusmodi sunt studia sancta, exercitia apostolica, in quibus discutit se animus, et inuenit, et emendat, mundans se ab omni inquinamento carnis ac spiritus, perficiens sanctificationem in timore Dei. Studia hec silentium amant, quietem desiderant cordis in labore corporis, paupertatem spiritus, et pacem in exterioribus pressuris, et bonam conscientiam in omni puritate cordis et corporis. Hec faciunt animum, quia unde faciant, habent. uana uero illa, nugigerula, uerbosa, contentiosa, curiosa, ambitiosa, etiam sanctum animum uel iam perfectum dissipant et corrumpunt. Hec studia scrutantur uirtutum, non tam flores quam radices, non  ut luceant, sed ut sint: non ut sciantur, sed ut habeantur.

7. uitiorum uero plus in semetipsis metuunt appetitum, quam ab aliis impetum; plus contagium, quam malitiam. Sicut enim aliquando magno labore, et studio perseuerante, uirtutes trahuntur in affectum et mentem bonam, sic uitia leuissima remissioris licentie opportunitate transeunt in conspersionem, et quasi naturalia efficiuntur. Sed nullum uitium naturale est; uirtus uero 225 omnis homini naturalis est. Consuetudo tamen uel uoluntatis corrupte, uel inolite negligentie, plurima sepe uitia quasi naturalia in neglecta conscientia efficere solet. Consuetudo quippe, sicut philosophi dicere solent, est secunda natura. Omnis tamen malus animus  priusquam indurescat, molliri potest malitia eius: sed nec postquam induruerit, desperandus est. Hec enim maledictio est Ade, ut in terra laboris nostri, et in agro cordis uel corporis nostri, noxia uel inutilia gratuito passim ubique proueniant: utilia uero uel necessaria, et salubria, cum labore. uirtus tamen quoniam nature res est, cum uenit in animum aliquando, non uenit sine labore, sed uenit in locum suum, et sedet fideliter, et bene cum ea nature conuenit, cum nullum premium potius sit ei, quam in Deo conscientia sui. uitium uero cum nichil aliud esse credatur, quam priuatio uirtutis, tamen uastitas eius et enormitas tanta nonnunquam quasi sentitur, ut obruat et opprimat: feditas tanta, ut inquinet et inficiat; adhesio tam pertinax consuetudinis,  ut uix a se eam natura excutiat. Omnis enim uitii frustra siccatur riuus, si fons non fuerit obturatus. uerbi gratia, remissa uoluntas facit mentis leuitatem, ex qua prodeunt instabilitas mentis, inconstantia morum, uana letitia sepe usque ad lasciuiam carnis, uana tristitia nonnunquam usque ad egritudinem corporis, et multa alia in negligentia uel transgressione propositi ex leuitatis uitio uenientia. Sic etiam superba ex usu uoluntas in magna sepe cordis inopia tumentem efficit animum. Unde procedunt uana gloria, fiducia sui, negligentia Dei, iactantia, inobedientia, contemptus, presumptio, et cetere animi pestes, que profluere solent ex tumore et usu superbie. Et in hunc modum omnia genera  uitiorum ex aliquo male uoluntatis affectu, uel male consuetudinis usu, suam singula ducunt matricem originem: que quanto diutius menti inolita est, tanto fortius heret, et fortioribus remediis eget, et curam requirit diligentiorem. Huiusmodi enim pestes uitiorum usque in ultimam solitudinem solitarium persequuntur. Et sicut bene concreta uirtus, et fideliter animo insidens, possessorem suum in nulla deserit multitudine, sic uitium consuetudinis possessum suum liberum esse non patitur in qualibet solitudine. Nam nisi pertinaci studio, et prudenti opera expugnata fuerit consuetudo, leniri potest, uinci uix potest: et quomodocumque se componat animus, et in quauis solitudine habitet, secretum uel silentium cordis esse non patitur. Cui  quo maiorem contigerit inesse usum consuetudinis et uoluntatis, eo nequior et rebellior in eo inuenitur, non tam malitia spiritualis, quam quasi manibus expellenda multiplex quedam collectio et dura corpulentia necessitatis.

8. Sed redeamus ad laudem uirtutis. Quid est uirtus? Filia rationis, sed magis gratie. uis enim quedam est ex natura. Ut autem uirtus sit, habet ex gratia. uis est ex iudicio approbantis rationis: uirtus autem ex appetitu illuminate uoluntatis. uirtus enim est uoluntarius in bonum assensus. uirtus est equalitas quedam uite, per omnia congruens rationi. uirtus est ad iudicium rationis usus libere uoluntatis. uirtus quedam est humilitas. uirtus quedam est patientia. uirtus quedam est obedientia. uirtutes, sunt prudentia,  temperantia, fortitudo, iustitia, et alie quamplures: in quibus singulis non est aliud uirtus, quam, sicut dictum est, ad iudicium rationis usus libere uoluntatis. Bona enim uoluntas in animo est origo omnium bonorum, et omnium mater uirtutum. Sic e conuerso mala uoluntas est origo omnium malorum et uitiorum. Ideo custos anime sue, ualde sollicitus esse debet circa custodiam uoluntatis sue, ut prudenter intelligat, et discernat quid in totum uelit, uel uolendum sibi sit, sicut est amor Dei: quid propter illud, sicut est amor proximi. Ut enim in illo tuta sit omnis indiscretio, in hoc semper secundum obedientie regulas cauta et prudens debet esse dilectio. In dilectione quippe Dei non alia ratio, non alia discretio est, nisi ut sicut ille cum dilexisset  nos, in finem dilexit nos: sic, si fieri potest, in infinitum diligamus eum nos, sicut beatus uir qui in mandatis eius cupit nimis .

226 9. Sed cum nullum finem, uel terminum habere debeat deuotio amantis, tamen terminos suos, fines et regulas habere debet actio operantis. Ubi ne aliquando oberret nimia uoluntas, necesse est quod semper adsit mediante obedientia custodiens ueritas. Nihil enim in bonum hominis in Deum proficientis, tam sibi conuenit, quam uoluntas et ueritas. Hec duo sunt, que, sicut dicit Dominus, si consenserint in unum, quodcunque petierint, fiet eis a Deo Patre . Si duo hec in unum perfecte consenserint, omnem in se continent  uirtutum plenitudinem sine uitio intercurrente; omnia possunt in homine etiam languente, omnia habent et possident in homine nichil habente: dant, mutuant, conferunt, prosunt in homine secum quiescente. Gloria et diuitie in conscientia sancti uiri illius, ex fructibus bone uoluntatis eius. Foris uero non ex uno latere, sicut scutum huius mundi, sed undique eum circumdat scutum ueritatis Dei. Hilarem enim eum et iucundum intus semper efficit bona uoluntas: in exteriori uero actione serium et grauem, tutum ac securum reddit ueritas. Ideoque supergressus humana homo ille, semper in sereno est: sicut de ere illo homines ferunt, qui super globum lune est.

10. uoluntas, naturalis quidam animi appetitus  est, alius in Deum, et circa interiora sua: alius circa corpus, et circa exteriora et corporalia. Hec cum sursum tendit, sicut ignis ad locum suum, hoc est, cum sociatur ueritati, et mouetur ad altiora, amor est. Cum uero promouetur, et lactatur a gratia, dilectio est. Cum apprehendit, cum tenet, cum fruitur, caritas est, unitas spiritus est, Deus est: Deus enim caritas est . In his autem cum consummauerit homo, tunc incipit ; quia nulla horum in hac uita plena perfectio est. Cum uero declinat in ea que carnis sunt, concupiscentia carnis est. Cum in curiositatem seculi, concupiscentia oculorum est. Cum uero in ambitionem glorie uel honoris, superbia uite est. Quandiu tamen in huiusmodi utilitati seu necessitati nature  seruit, natura est, uel appetitus eius. Cum uero in superflua se exponit uel noxia, uitium nature est, uel sui ipsius. Quorum primo appetitu uel accessu, de temetipso tibi hoc capere licet argumentum. Cum in eis que ad corpus spectant, in rebus necessariis uoluntas primo appetitui finem facit, naturalis animi appetitus est. Cum uero in appetendo semper ad ulteriora progreditur, ipsum se prodit, quia iam non tam uoluntas quam uitium uoluntatis est, auaritia, uel cupiditas, uel aliquid huiusmodi. uoluntati enim in huiusmodi cito satis est, uitiis uero eius nunquam satis est.

11. Hec in spiritualibus, et in eis, que ad Deum sunt, cum uult quod potest, laudanda est: cum uult quod non potest, et plus quam potest, regenda  est: cum non uult quod potest, excitanda est et prouocanda. Sepe enim si non frenatur, impetum facit, et agitur in preceps. Sepe si non excitatur, dormit, et tardat, et obliuiscitur quo tendebat, et facile declinat quasi a latere in obligationes [al. obliquationes] oblate delectationis. Ideoque sicut in corpore etiam solet fieri , in huiusmodi nos sepe melius uidet alienus oculus, quam noster; et alius qui non est pariter in feruore eiusdem uoluntatis, rectior sepe iudex est actionis: quia sepe uel negligentia, uel priuato amore nostri erramus in nobis. Bona ergo custos uoluntatis est obedientia, siue imperii illa sit, siue consilii;  siue subiectionis, siue solius caritatis. Purius enim ac dulcius sepe, secundum apostolum Petrum, ad pares, seu etiam ad minores suos, filii obedientie castificant corda sua in obedientia caritatis, quam ad maiores subigant per obedientiam necessitatis . In illa enim sola uel precipit, uel consulit, et obedit caritas: hic autem penam timet, uel minatur imperiosa auctoritas et meticulosa necessitas. Et in illa obedienti sepe debetur maior gloria: in ista uero inobedienti maior semper intentatur pena. Ergo in homine sursum cor habente propter exteriora sua regenda, moderanda, componenda, palam omnibus est quam necessaria sit uoluntati custodia sua, amplius autem propter interiora sua. Animo enim sepe se ipsum  uel Deum cogitanti, ipsa uoluntas in omni cogitatione princeps est; et 227 necessario principium uoluntatis sequitur omnis tenor cogitationis.

12. Tria enim sunt que cogitationem faciunt; uoluntas, memoria, et intellectus. uoluntas cogit memoriam ut proferat materiam, cogit etiam intellectum ad formandum quod profertur, adhibens intellectum memorie ut inde formetur; intellectui uero, aciem cogitantis, ut inde cogitetur. Que quia in unum cogit uoluntas, et facili quodam nutu copulat, a cogendo cogitatio nomen accepisse uidetur. Hinc fiunt cogitationes omnes, alie bone et sancte, et digne Deo: alie male et peruerse, que separant a Deo: alie otiose et uane, a quibus aufert se Deus.  Hinc enim dicitur quod peruerse cogitationes separant a Deo, et quia Spiritus sanctus aufert se a cogitationibus que sunt sine intellectu . In quibus uerbis aduertendum est, quia sine omni intellectu nullatenus cogitari potest, et nulla omnino cogitatio sine omni intellectu est. Sed alius est intellectus ex ui naturalis rationis, alius ex uirtute mentis rationalis. Intellectus quidem idem ipse est, qui quocunque seu in bonum, seu in malum applicitus fuerit, naturaliter uiget: sed alius inuenitur sibi relictus, alius a gratia illuminatus. Ille seculi rebus et seriis et nugatoriis se non negat: hic autem nonnisi dignis se rebus, et similibus sibi se ipsum accommodat. Ille sepe operatur sicut sibi relictus, et uitio infectus ex uitio rationis, et uitio corrupte  uoluntatis, texens peruersas cogitationes, quibus semetipsum qui cogitat, sponte separat a Deo: hic autem semper sicut illuminatus, et uirtuti affectus, operatur pietatem, que cogitantem coniungit Deo.

13. Que uero secundo loco ponuntur cogitationes sine intellectu, ipse sunt uane ille et otiose, neutro intellectui per cogitantis intentionem se applicantes, non repente perimentes, sed sensim et paulatim corrumpentes, occupantes tempus, necessaria impedientes, et animum inficientes: non tam cogitationes, quam ex ueris uel imaginariis recordationibus simulacra quedam cogitationum, seu ipse recordationes ultro et multipliciter de memoria scaturientes. In quibus passio quedam uoluntatis  potius uidetur esse quam actio, cum nulla sit in eis cogitantis intentio: cum quod sponte ebullit de memoria, formandum se offert intellectui non curanti, et quidquid agitur, uidetur potius agi in somnio dormientis, quam in acie cogitantis. Ubi tametsi a se repellere Spiritum sanctum non est in uoto cogitantis, fit tamen ex culpa negligentis, ut spiritus discipline merito auferat se a cogitationibus indisciplinatis. Que quamuis fiant per uim quamdam occultam rationis, non tamen fiunt ex ratione, ut attrahatur in eas intellectus, cum nullus sit in eis intelligentis assensus. Ubi uero serio de rebus seriis bene cogitatur, uoluntas libero arbitrio de memoria euocat quodcunque opus habet, et intellectum formantem memorie adhibet, formatumque quidquid illud  est intellectus adhibet aciei cogitantis, et sic peragitur negotium cogitationis.



CAPUT III. Tertium statum uite religiose, id est spiritualem, explicat.

14. Cum uero de his que de Deo uel ad Deum sunt cogitatur, et uoluntas eo proficit ut amor fiat, continuo per uiam amoris infundit se Spiritus sanctus, spiritus uite; et omnia uiuificat, adiuuans seu in oratione, seu in meditatione, seu in tractatu infirmitatem cogitantis. Et continuo memoria efficitur sapientia, cum suauiter ei sapiunt bona Dei, et quod ex eis cogitatum est formandum in affectu, adhibet intellectui. Intellectus uero cogitantis, efficitur contemplatio amantis, et formans illud in quasdam spiritualis,  uel diuine suauitatis experientias afficit ex eis aciem cogitantis; illa uero efficitur gaudium fruentis. Et tunc de Deo bene cogitatur secundum humanum modum; si tamen cogitatio dicenda est, ubi nil cogit nec cogitur, sed tantummodo in memoriam abundantie suauitatis Dei exsultatur, iubilatur, et uere sentitur de eo in bonitate, ab eo, qui in simplicitate 228 cordis quesiuit illum. Sed modus hic cogitandi de Deo non est in arbitrio cogitantis, sed in gratia donantis: scilicet cum Spiritus sanctus, qui ubi uult spirat, quando uult, et quomodo uult, et quibus uult, in hoc aspirat. Sed hominis est iugiter preparare cor, uoluntatem expediendo ab affectionibus alienis, rationem uel intellectum a sollicitudinibus, memoriam ab otiosis et negotiosis, nonnumquam  et a necessariis occupationibus; ut in die bona Domini, et in hora beneplaciti eius, cum audierit uocem spiritus spirantis, ea que cogitationem faciunt, continuo libere concurrant sibi, et cooperentur in bonum, et quasi symbolum faciant in gaudium cogitantis: uoluntas exhibendo in gaudium Domini puram affectionem; memoria, materiam fidelem; intellectus, experientie suauitatem.

15. Sic ergo uoluntas neglecta facit cogitationes otiosas, et indignas Deo: corrupta, peruersas, que separant a Deo: recta, necessarias ad usum uite huius: pia, efficaces ad fructum Spiritus, et ad fruendum Deo. Fructus autem Spiritus sunt, sicut Apostolus dicit, caritas, pax, gaudium, patientia,  longanimitas, bonitas, benignitas, mansuetudo, fides, modestia, continentia, castitas . Et in omni genere cogitationis, omnia quecumque cogitanti occurrunt, conformantur intentioni uoluntatis, agente in eis misericordia et iudicio Dei, ut iustus iustificetur adhuc, et qui in sordibus est sordescat adhuc . Ideo homini Deum amare uolenti, uel iam amanti, suus semper consulendus est animus, examinanda conscientia, quid sit quod in totum uult, et propter quod uult: quidquid aliud uult spiritus uel odit, quidquid contra illud caro concupiscit. Incidentes enim quasi extrinsecus et decedentes cogitationes, et preteruolitantes uoluntates, quibus modo uult, modo non uult, nequaquam inter uoluntates, sed pene inter otiosas deputande  sunt cogitationes. Nam etsi aliquando fiunt usque ad delectationem animi, cito tamen inde se excutit animus compos sui. Quod autem in totum uult, primo considerandum est ei quid illud sit quod sic uelit; deinde, quantum uelit, et quomodo uelit. Si quod in totum uult, Deus est, discutiendum est ei Deum quantum et quomodo uelit, et utrum usque in contemptum sui ipsius, omniumque que sunt uel esse possunt; et hoc non tantum ex iudicio rationis, sed etiam ex affectu mentis: ut iam uoluntas plus quam uoluntas sit, ut amor sit, ut dilectio sit, ut sit caritas, sit unitas spiritus. Sic enim diligendus est Deus. Magna enim uoluntas ad Deum, amor est; dilectio, adhesio siue coniunctio; caritas, fruitio. Unitas uero spiritus cum Deo homini sursum cor  habenti, proficientis in Deum uoluntatis est perfectio, cum iam non solummodo uult quod Deus uult, sed sic est non tantum affectus, sed in affectu perfectus, ut non possit uelle nisi quod Deus uult. uelle autem quod Deus uult, hoc est iam similem Deo esse: non posse uelle nisi quod Deus uult, hoc est iam esse quod Deus est, cui uelle et esse, id ipsum est. Unde bene dicitur, quod tunc plene uidebimus eum sicuti est, cum similes ei erimus ; hoc est, erimus quod ipse est. Quibus enim potestas data est filios Dei fieri, data est potestas, non quidem ut sint Deus, sed sint tamen quod Deus est, sint sancti, futuri plene beati, quod Deus est. Nec aliunde hic sancti, nec ibi futuri beati, quam  ex Deo, qui eorum et sanctitas et beatitudo est.

16. Et hec hominis est perfectio, similitudo Dei. Perfectum autem nolle esse, delinquere est. Et ideo huic perfectioni nutrienda est semper uoluntas, amor preparandus, uoluntas cohibenda, ne in aliena dissipetur; amor seruandus, ne inquinetur. Propter hoc enim solum creati sumus et uiuimus, ut Deo similes simus, cum ad Dei imaginem creati simus. Est autem Dei similitudo quedam quam nemo uiuens nisi cum uita exuit, quam omni homini in testimonium amisse melioris et dignioris similitudinis creator omnium hominum reliquit; quam habet et uolens et nolens et qui eam cogitare potest, et qui tam hebes est ut eam cogitare non possit: scilicet quod sicut ubique Deus est, et ubique  totus est in creatura sua, sic et in corpore suo omnis uiuens anima. Et sicut semper sibi indissimilis Deus indissimiliter dissimilia in 229 creatura operatur; sic anima hominis quamuis totum corpus uiuificans indissimili uita, in sensibus tamen corporis et in cogitationibus cordis indissimiliter operatur assidue dissimilia. Hec similitudo Dei in homine, quantum ad meritum eius, nullius apud Deum est momenti, cum nature, non uoluntatis eius sit uel laboris. Sed est alia magis Deo propinqua similitudo, in quantum uoluntaria, que in uirtutibus consistit: in qua animus uirtutis magnitudine summi boni quasi imitari gestit magnitudinem; et perseuerantie in bono constantia, eternitatis eius incommutabilitatem. Super hanc autem alia est adhuc similitudo  Dei. Hec est de qua iam aliquanta dicta sunt, in tantum proprie propria, ut non iam similitudo, sed unitas spiritus nominetur; cum fit homo unum cum Deo, unus spiritus, non tantum unitate uolendi idem, sed expressiore quadam unitate uirtutis  aliud uelle non ualendi. Dicitur autem hec unitas spiritus, non tantum quia efficit eam, uel afficit ei spiritum hominis Spiritus sanctus, sed quia ipsa ipse est Spiritus sanctus Deus caritas: cum per eum qui est amor Patris et Filii, et unitas, et suauitas, et bonum, et osculum, et amplexus, et quidquid commune potest esse amborum in summa illa unitate ueritatis, et ueritate unitatis; hoc idem homini suo modo fit ad Deum, quod cum substantiali unitate Filio est ad Patrem, uel  Patri ad Filium; cum in amplexu et osculo Patris et Filii mediam quodammodo se inuenit beata conscientia; cum modo ineffabili inexcogitabilique fieri meretur homo Dei non Deus, sed tamen quod Deus est ex natura, homo ex gratia.

17. Unde in catalogo spiritualium exercitiorum Apostolus prudenter interseruit Spiritum sanctum, dicens: In castitate, in scientia, in longanimitate, in suauitate, in Spiritu sancto, in caritate non ficta, in uerbo ueritatis, in uirtute Dei . uide enim quomodo tanquam omnia facientem, ordinantem, et uiuificantem, in medio bonarum uirtutum, sicut cor in medio corporis, constituit Spiritum sanctum. Ipse est enim omnipotens artifex creans hominis ad Deum bonam uoluntatem,  Dei ad hominem faciens propitiationem, formans affectionem, dans uirtutem, iuuans operationem, agens omnia fortiter, et disponens omnia suauiter. Ipse uiuificat spiritum hominis, et continet in unum: sicut et ille uiuificat, et in unum continet corpus suum. Homines doceant Deum querere; Angeli adorare: solus ipse est qui docet inuenire, habere, et frui. Ipse enim est et sollicitudo bene querentis, et pietas in spiritu et ueritate adorantis, et sapientia inuenientis, et amor habentis, et gaudium fruentis. Quidquid tamen de uisione et cognitione Dei hic fidelibus impertitur, speculum est et enigma; tantum distans a futura uisione et cognitione, quantum a ueritate distat fides, uel tempus ab eternitate, nisi cum aliquando fit quod de eo in libro Iob legitur:  Qui abscondit lucem in manibus, et precipit ei ut rursum oriatur, et annuntiat de ea dilecto suo quod possessio eius sit, et ad eam possit peruenire .

18. Electo enim et dilecto Dei, aliquando uicissim lumen quoddam uultus Dei ostenditur , ut per hoc quod quasi in transcursu, uel in puncto permittitur uidere, inardescat animus ad plenam possessionem luminis eterni, et hereditatem plene uisionis Dei: cui ut innotescat aliquatenus id quod ei deest, nonnunquam quasi pertransiens gratia perstringit sensum amantis, et eripit ipsum sibi, et rapit in diem qui est a tumultu rerum  ad gaudia silentii, et pro modulo suo ad momentum, ad punctum id ipsum ostendens ei uidendum sicuti est; interim etiam et ipsum efficit in id ipsum, ut sit suo modo sicut illud est. Ubi cum didicerit quid intersit inter mundum et immundum, redditur sibi, et remittitur ad mundandum cor ad uisionem, ad aptandum animum ad similitudinem: ut, si aliquando rursum admittatur, sit purior adhuc ad uidendum, et stabilior ad fruendum. Nusquam enim se melius deprehendit modus humane imperfectionis, quam in lumine uultus Dei, in speculo diuine uisionis. Ubi in die qui est, plus et plus uidens quid sibi deest, emendat in dies similitudine, quidquid 230 deliquit dissimilitudine: similitudine ei appropinquans, a quo longe factus est per dissimilitudinem;  et sic expressiorem uisionem expressior semper similitudo comitatur. Impossibile quippe est uideri summum bonum, et non amari; nec non tantum amari, quantum datum fuerit uideri; quousque amor proficiat in aliquam similitudinem amoris illius, qui Deum similem fecit homini per humiliationem humane conditionis, ut hominem similem Deo constituat per glorificationem diuine participationis. Et tunc dulce est homini cohumiliari summe maiestati, compauperari Filio Dei, diuine sapientie conformari, hoc sentienti in se ipso, quod et in Christo Iesu Domino nostro.

19. Hec enim est sapientia cum pietate, amor cum timore, exsultatio cum tremore, cum cogitatur et intelligitur Deus humiliatus usque ad mortem,  mortem autem crucis, ut hominem exaltet usque ad similitudinem diuinitatis. Hinc emanat fluminis impetus letificans ciuitatem Dei, memoria abundantie suauitatis eius in intelligendis et cogitandis circa nos bonis eius. In quo cum ad Deum amandum facile hominem adducant pensata, uel etiam contemplata eius amabilia, per se ipsa in affectu contemplantis elucentia, potentia eius, uirtutes eius, gloria, maiestas, bonitas, beatitudo: hoc potissimum amantem rapit in amabilem, quod ipse in semetipso est quidquid in eo amabile est, qui est totum quod est, si tamen totum est ubi pars non est. Cui bono, amore ipsius boni sic se intendit pius affectus, ut non se inde reuocet, donec unum uel unus cum eo spiritus fuerit effectus. Quod cum in eo fuerit perfectum,  iam solo mortalitatis huius uelo diuiditur ac differtur a sanctis sanctorum, et summa illa beatitudine supercelesti: qua tamen cum iam in fide et spe eius quem amat fruitur in conscientia, iam quod superest uite huius, tolerabiliori prestolatur patientia.

20. Et hec est destinatio solitarii certaminis, hic finis, hoc premium, hec requies laborum, consolatio dolorum. Et ipsa est perfectio et uera hominis sapientia; omnes in se amplectens et continens uirtutes, non aliunde collectas, sed uelut naturaliter insitas sibi, ad similitudinem illam Dei, qua est ipse quidquid est: cum sicut Deus est id quod est, sic circa bonum uirtutis, habitus bone uoluntatis in bonam mentem sic consolidatus et affectus est, ut  ex ardentissima boni incommutabilis adhesione, nullatenus uideatur iam posse mutari ab eo quod est. Cum enim fit circa hominem Dei assumptio illa Domini et Sancti Isrel regis nostri, sapiens et pius animus per illuminantem et adiuuantem gratiam in contemplatione summi boni, speculatur etiam regulas incommutabilis ueritatis, in quantum ad eas pertingere meretur intellectu amoris: et exinde format sibi modum conuersationis cuiusdam celestis, et formam sanctitatis. Speculatur enim summam ueritatem, et que ex ea uera sunt; summum bonum, et que ex eo bona sunt; summam eternitatem, et que ex ea sunt. Illi ueritati, illi caritati, illi eternitati se conformans, in istis se ordinans, illis non superuolitans iudicando, sed suspiciens desiderando,  uel inherens amando; ista suspiciens, et eis se coaptans et conformans, non sine discretionis iudicio, non sine examine ratiocinationis, et iudicio rationis. Ex quo concipiuntur et oriuntur uirtutes sancte, et imago Dei reformatur in homine, et uita illa Dei ordinatur, a qua homines quosdam alienatos conqueritur Apostolus , et colligitur robur uirtutis, et duo illa in quibus contemplatiue uite perfectio constat, et actiue: de quibus iuxta antiquos illos Interpretes legitur in Iob, Ecce pietas est sapientia: abstinere uero a malo, scientia est . Sapientia enim pietas est, hoc est cultus Dei, amor quo eum uidere desideramus, et uidentes in speculo et in enigmate credimus et speramus:  et in hoc proficimus ut eum uideamus in manifestatione. Abstinere uero a malis, scientia temporalium est, in quibus nos sumus: in quibus in tantum abstinemus a malis, in quantum ad bona studemus.

21. Ad hanc scientiam et ad hanc abstinentiam spectare inueniuntur primo omnium uirtutum exercitia; deinde, omnium artium uite huius in qua uersamur, disciplina. Quorum alterum, id est studium uirtutum, respicere 231 potius uidetur ad superiora, quasi superioris sapientie preferentia uirtutem, et redolentia suauitatem. Alterum quod circa corporalia fit exercitia, nisi fidei religione religetur, defluit in inferiorum uanitatem. In quibus, cum scientia sit res, siue ratione, siue sensibus corporis  comprehensa, et memorie commendata; si bene res perpenditur, id proprie quod apprehendimus sensibus, omnino scientie deputandum est. Quod uero per semetipsam ratio in huiusmodi apprehendit, hoc iam est in quo se sibi scientia atque sapientia conterminant. Quidquid enim aliunde discitur, scilicet [al. si] per sensus corporis, quasi alienum et aduentitium menti ingeritur. Quod uero sponte uenit in mentem, siue ex ipsa ui rationis, siue ex incommutabilium legum incommutabilis ueritatis naturali intelligentia, ex qua etiam impiissimi homines nonnunquam rectissime iudicare inueniuntur; hoc sic ipsi inest rationi, ut hoc ipsum ipsa ratio sit: nec tam commendatur ei per doctrinam aliquam ut scientia sit, quam uel alio commonente,  uel ipsa commemorante hoc ipsum sibi inesse naturaliter intelligit. In quo hoc potissimum est, cum quod notum est Dei, Deo naturaliter reuelante, manifestum fit homini, etiam impio. Deinde affectus uirtutum naturalis, de quo licuit dicere ethnicum petam,

Oderunt peccare boni uirtutis amore. HORAT., Epist. lib. I, ep. 16, u. 52.
Deinde per inquisitionem ratiocinationum quelibet discretio rationabilium. Infima uero pars est scientie et deorsum uergens sensibilium animalis experientia, que fit per quinque sensus corporis, et concupiscentiam, et experientiam carnis, siue oculorum, siue superbie huius uite.

22. Cum ergo ratio sapientie conformata, format  sibi conscientiam, et ordinat uitam, in inferioribus scientie aptat sibi seruitutem, et sufficientiam nature, in ratiocinationibus et rationabilibus ordinem uite, in obtentu uirtutum formam conscientie. Sicque ab inferioribus promota, a superioribus adiuta, pergens in id quod rectum est, et iudicio rationis, et assensu uoluntatis, et mentis affectu, et operis effectu erumpere festinat in libertatem spiritus et unitatem: ut, sicut iam sepe dictum est, fidelis homo unus spiritus efficiatur cum Deo. Et ipsa est, de qua paulo ante diximus, uita Dei, que non tam rationis est profectus, quam iam in sapientia perfectionis affectus. Hec enim quia iam sapiunt sapienti, sapiens est: quia factus est unus spiritus  cum Deo, spiritualis est. Et hec in hac uita hominis perfectio est.

23. Iam enim qui hactenus fuit solitarius uel solus, efficitur unus, et solitudo ei corporis uertitur in unitatem mentis. Et impletur in eo, quod Dominus pro discipulis in clausula omnis perfectionis orauit dicens: Pater, uolo ut sicut ego et tu unum sumus, ita et ipsi in nobis unum sint . Hec enim unitas hominis cum Deo, uel similitudo ad Deum, in quantum propinquat Deo, in tantum inferius suum conformat sibi, infimum illi: ut spiritus et anima et corpus suo modo ordinata, suis locis disposita, suis meritis estimata, suis etiam proprietatibus cogitentur: ut incipiat homo perfecte nosse se ipsum, et per cognitionem sui proficiendo,  ascendere ad cognoscendum Deum. Quo cum primum exsurgere et aspirare incipit proficientis affectus, in cogitatione huius similitudinis plurimum cauendus est error dissimilitudinis: scilicet ut spiritualibus spiritualia, et diuinis diuina comparando, non aliter de eis cogitetur, quam quod res habet. Cogitans ergo animus similitudinem Dei et sui, primo in hoc formet et aptet cogitationem suam, ut omnino fugiat secundum corpus cogitare se ipsum: Deum uero non solum non secundum corpus, sicut locale, sed neque secundum spiritum, sicut mutabile. Que enim spiritualia sunt, tantum diuersa sunt a corporum qualitate et natura, quantum ab omni locali circumscriptione remota. Que uero diuina sunt tantum supereminent omnia et corporalia  et spiritualia, quantum ab omni loci uel temporis lege, uel mutabilitatis suspicione aliena, in sue incommutabilitatis et eternitatis beatitudine incommutabilia manent et eterna. In quibus sicut que corporalia sunt discernit animus per corporis sensus, sic que sunt rationabilia uel spiritualia discernere non potest nisi per semetipsum. Que uero sunt Dei, nonnisi a Deo querat uel 232 exspectet intellectus. Et quidem de nonnullis que ad Deum spectant, fas est et possibile homini rationem habenti aliquando cogitare et disquirere, sicut de dulcedine bonitatis eius, de potentia uirtutis, et aliis huiusmodi. Ipsum uero quod est id ipsum, id quod est cogitari omnino non potest, nisi quantum ad hoc sensu illuminati amoris attingi potest.

 24. Credendus est tamen Deus, et in quantum Spiritus sanctus adiuuerit cogitandus quedam uita eterna, uiuens et uiuificans, immutabilis, mutabilia omnia immutabiliter faciens, intelligens, et creans omnem intellectum et intelligentem, sapientia faciens omnem sapientem; ueritas fixa, stans indeclinabilis, ex qua uera sunt omnia que uera sunt, in qua sunt eternaliter rationes rerum omnium euenientium temporaliter. Cuique uita ipsa essentia est, ipsa natura: et uita uiuens ipse sibi est, que est ipsa diuinitas, eternitas, magnitudo, bonitas, et uirtus in se ipsa existens et subsistens, excedens omnem locum uirtute nature illocalis, eternitate uero omne tempus quod uel ratione, uel opinione comprehendi potest: que longe uerius est et excellentius,  quam quolibet sentiendi genere sentiatur. Certius tamen sensu humilis et illuminati amoris, quam quolibet cogitatu rationis attingitur, et semper melius est quam cogitatur; melius tamen cogitatur quam dicitur. Ipsa est enim summa essentia, ex qua omne esse proficiscitur: ipsa est summa substanti non subiecta predicamentis uocum, sed rerum omnium subsistens causale principium, in quo esse nostrum non moritur, intellectus noster  non errat, amor non offenditur: qui semper queritur, ut dulcius inueniatur; dulcissime inuenitur, ut diligentius queratur.

25. Hoc ergo ineffabile  qui uult uidere, cor mundet, quia nulla corporis similitudine dormienti, nulla corporea specie uigilanti, nulla rationis indagine, nisi mundo corde humiliter amanti, uideri potest, uel apprehendi. Hec est enim facies Domini, quam nemo potest uidere, et uiuere mundo: hec est species, cui contemplande suspirat omnis qui affectat diligere Dominum Deum suum in toto corde suo, in tota anima sua, in omni mente sua, et in omnibus uiribus suis. Ad quod etiam non desinit excitare proximum suum, si diligit eum sicut se ipsum. Ad quod cum aliquando  admittitur, in ipso lumine ueritatis indubitanter uidet preuenientem gratiam: cum inde repellitur, in ipsa sui cecitate intelligit puritati eius non conuenire immunditiam suam. Et si amat, flere dulce habet, et non sine multo gemitu cogitur redire in conscientiam suam. Ad quod cogitandum omnino impares sumus: sed ignoscit quem amamus, et de quo digne nos non posse, uel dicere, uel cogitare confitemur: et tamen ut dicamus et cogitemus, amore eius uel amore amoris eius prouocamur et trahimur. Cogitantis ergo est, in omnibus humiliare semetipsum, glorificare in semetipso Dominum Deum suum: in contemplatione Dei uilescere sibi: in amore Creatoris subiectum esse omni humane creature: exhibere corpus suum hostiam uiuentem, sanctam,  Deo placentem, rationabile obsequium suum. Pre omnibus autem non plus sapere quam oportet sapere, sed sapere ad sobrietatem: et secundum datam a Deo mensuram fidei , bona sua non ponere in ore hominum, sed celare in cella sua, et recondere in conscientia, ut hunc quasi titulum, et in fronte conscientie, et in fronte celle semper habeat: Secretum meum mihi, secretum meum mihi, .



LIBER TERTIUS.



CAPUT I. Superna beatitudine nichil prestabilius.


1. Notandum est duas esse beatitudines, duas miserias: una enim est beatitudo quam Adam habuit in paradiso et perdidit; altera est in celo, quam habent sancti Angeli quos Dominus asumpsit. Una autem miseria est in terra, quam singulis horis patimur; altera in ergastulo infernorum, quam perditi post mortem patiuntur. Illa itaque beatitudo quam habuit Adam in paradiso, fuit temporalis: illa uero est celestis, propter quam factus est eternalis. Illa itidem miseria uel tribulatio quam in presenti patimur, finem habet: illa uero que in inferno est, omni fine caret, que etiam mors secunda appellatur.

 2. Beatitudo igitur que sanctis promittitur, tam magna est, tamque mirabilis, ut eam nec oculus uiderit, nec auris audierit, nec in cor hominis ascenderit. Cum itaque pre sui magnitudine uidere nequeamus, consideremus quid in presenti uita nos naturaliter delectet, quid bonum uel honestum uideatur, si aliquid forte possit inueniri, unde illud admirabile, oculum non uidisse et aurem non audisse, lucidius nobis appareat, et saporem gratiorem habeat. Nimis etenim paucis uerbis comprehensum est totum illud quod electis promittitur, et quia hoc ita est occultum, ita inclusum et ab infirmis mentibus ualde separatum, conemur de tam excellenti gratia aliquid dicere, ac illud in plures partes, ut limpidius clareat, diuidendo statuere. Si enim grossum  pomum ad mandendum infanti porrigeretur, pre nimia teneritudine sui paruuli oris illud nequiret mordere uel manducare: quod si particulatim incideretur, paruulus inde cibatus reficeretur; et quod prius scire non poterat, cuius saporis esset, dum integrum maneret, iam per frusta diuisum comederet. Seruata itaque illa inuisibili promissione Dei, donec ueniamus ubi eam uidebimus sicuti est, intenti rimemur quid corporibus, quidue animabus nostris conueniat, quid appetere, quo etiam delectari libere et sine offensa ualeant; firmiter tenentes, nichil honoris uel alicuius bonitatis deesse omnibus, quibus in illa felicitate contigerit esse.



CAPUT II. Corporum beatorum dotes recensentur et explicantur.

 3. Septem igitur uidentur esse que possunt corporibus aptari, et sunt decentissima, et ad beatitudinem et commoditatem ipsorum corporum sufficientissima. Sunt autem hec, pulchritudo, uelocitas, fortitudo, libertas, sanitas, uoluptas, diuturnitas. Porro si aliqua in his sunt que sancti uiri magis fugiant quam desiderent, ut est corporis pulchritudo atque uoluptas, sciendum est non esse illa fugienda quia bona per se non sint, sed ne eorum occasione in culpam offensionis aliquatenus cadant. Nam si ea amplectendo scirent se a bonitate non impediri, nec Deo displicere, profecto nollent eis carere: non enim in futuro parua in his quoque erit sancte dulcedinis delectatio, ubi nulla erit offensionis formido.  Animabus uero sanctis hec conuenienter aptari uidentur, sapientia, amicitia, concordia, potestas, honor, securitas, gaudium. Hec electos Dei in illo beato regno habituros dubium non est: cum illos inhabitet, ac illis presideat de quo est quidquid usquam bonum est, et qui potens est et gloriosus super omnia ineffabilis.

4. Sed iam ad cepta redeamus, et de singulis que proposita sunt, aliquid scrutando breuiter dicamus. Queris de pulchritudine; audi quid scriptum est: Iusti fulgebunt sicut sol ; et sol septempliciter sicut lux septem dierum . Si ergo corpora nostra fulgebunt sicut sol, qui multiplicatum lumen septem dierum habebit, magna incomparabiliter erit illa gloriosa pulchritudo. Accipe  et aliud: Saluatorem exspectamus, ait Apostolus, Dominum nostrum Iesum Christum, qui reformabit corpus humilitatis nostre configuratum corpori claritatis sue . Certe quoniam Dominus transfiguratus est in monte coram discipulis suis, resplenduit facies eius sicut sol, cuius claritatis pulchritudine delectatus beatus Petrus, Domine, inquit, bonum est nos hic esse . Aspectus quoque angeli qui sedit ad sepulcrum Domini, apparuit splendens sicut fulgur . Cum igitur tanta claritas unius angeli hic fuerit, quam, putas, gloriosa, quam magnifica pulchritudo erit, quando sanctorum millia, numeroque carentia, claro corpori Domini nostri Iesu Christi assimilata  apparebunt cum illo? Hanc beatitudinem pulchram et beatam pulchritudinem Dauid sanctus considerabat, cum diceret: Unam petii a Domino, hanc requiram, ut inhabitem in domo Domini omnibus diebus uite mee . De ista pulchritudine, que uere est magna beatitudo, multa inueniuntur in sacro eloquio.

5. Huic autem pulchritudini subiecta est uelocitas. uelocitatem enim tantam habebunt hi qui cum Deo erunt, quantam habet radius solis, uel oculi alicuius hominis clare uidentis. Sol quippe ut in oriente super terram uenit, mox in occidentem radium suum porrigit; similiter radius oculi, dum palpebra aperitur, in celum aut quouis alio, non impediente obice, in longum dirigitur: sic nimirum  corpora nostra cum spiritualia fuerint, et ad instar Angelorum pondus et grauitatem non senserint, facillime transmigrabunt quocumque uoluerint. Nam et in resurrectione corporum singule partes uniuscuiusque hominis coadunabuntur, ita ut si manus uel pes alicuius, aut quodlibet aliud membrum in oriente sepultum, aut a bestiis deuoratum fuerit, et reliquum corporis in occidente uel septentrione iacuerit, aut in diuisis mundi partibus dispersum sit, tam uelociter totum corpus congregabitur, quam cito clauditur oculus aut aperitur. Babyloniam namque a Iudea multa intercapedo dirimit; et tamen in momento angelus Habacuc prophetam de Iudea in Babyloniam sustulit, quem super lacum leonum posuit, qui Danieli prandium porrexit: quo facto Habacuc  protinus restitutus est in locum suum . Mirari certe potuit ubi fuerit, quando se in loco proprio tam cito inuenit. Talem itaque agilitatem quicumque habebit, magnum munus magne felicitatis procul dubio obtinebit.

6. Nec tamen iste felix ista sola felicitate erit contentus. Sequitur enim fortitudo, quam unusquisque beatorum tantam habebit, quantam nemo habere in presenti uita poterit: nam mensura eiusdem ualetudinis tanta erit, quanta is qui eam habiturus est elegerit. Si enim totam molem totius terre uno digito mouere uoluerit, utique facillime poterit. Diabolus enim, Dei inimicus, ex fortitudine sue nature mouet era, excitat uentum et tempestates, facit interdum terre motum, multaque alia satis admiranda:  unde et armatus fortis dicitur ; et Deus electis suis non dabit uel parem fortitudinem, uel certe multo meliorem et maiorem? Absit ut hoc aliquis sentiat, qui sano capite ut homo sapiat. uoluntatem enim timentium se faciet Dominus ; quibus etiam, ut alibi dicitur, nichil deerit ; si uero nichil eis deerit, fortitudo non deerit: aderit itaque et non modica.

7. uerum quia nec fortitudo, nec uelocitas, nec pulchritudo adeo appretiantur ab illo qui liber non est, quod illa beata multitudo libera erit, dubium non est. Nam nulla maceria, nullus ignis uel aqua, siue alia quelibet materies, poterit eos prepedire ne intrent et exeant quocumque uoluerint intrare uel  exire. Libere enim Dominus clauso monumento exiuit, libere infernum spoliauit, libere ad discipulos ianuis clausis intrauit: libere sancti Dei, si uoluerint, infernum intrabunt, libere per ignem et ardentem picem transibunt; libere, quantum uoluerint, absque sui lesione morabuntur, quia in illa gehennali flamma nichil ardebit, nisi tantum delicta; et quoniam illa sancta societas ab omni inquinamento peccati purgata erit, per gelida et estiuata, per diuersa tormenta et stagna uaporantia transibit illesa. Iterum uero illud, uel consideratio eorumdem locorum erit in arbitrio beatorum; et, ad confusionem reproborum, tanta erit eorum libertas, quanta fuerit habendi uoluntas.

232 bis 8. Beate igitur libertati et tam libere beatitudini  comitabitur gratissima sanitas. Sanitas itaque erit magna, quoniam absterget Deus omnem lacrymam ab oculis sanctorum, et iam non erit amplius neque luctus, neque clamor, sed nec ullus dolor, quoniam priora transierunt . Qui uero bene considerare uoluerit, nulla perfecta est in nobis in presenti seculo sanitas. Nam in omnibus membrorum nostrorum partibus, si aliquando durius tacti fuerimus, dolemus, confestimque lesi conquerimur: et quare hoc, nisi quia debiles ubique et infirmi sumus? Electis autem Dei nulla lesio superuenire poterit: non ferrum, non ignis, non aqua, non aliqua malorum mentio eis nocebit. Nulla memoria alicuius rei, quam passus est quiuis eorum, nocere ei poterit, quoniam tanta abundantia iucunditatis  ibi erit, ut de his que iam transierunt, nulla in eis turbatio mentis ex preteritorum recordatione fieri possit. Porro quod dicitur, Stabunt iusti in magna constantia aduersus eos qui se angustiauerunt ; non hoc facient propter sue iniurie uindictam, sed potius propter Dei iustitiam in qua tunc robusti ac stabiles uidebuntur. Ipsa quippe Dei iustitia, sicut bonis erit dulcis et firma constantia, sic malis erit acerba, et confusionis mestitia. Hoc autem uideat qui Deo placere desiderat, ut ex toto sue iniurie illi uindictam committat, cum ipse dicat: Mihi uindictam ego retribuam . Si uero semetipsum uindicare ceperit, uindicem Deum eiusdem iniurie nequaquam habebit, quoniam quidem illam super se presumptuose accepit.  Cui dicet Dominus: Quia maluisti te ipsum uindicare, quam me exspectare, non debes amodo me de uindicta interpellare. Si uero Dei consilium secutus, uindictam suspenderit, felix erit: quia nulla offensa, nulla ei erit egestas, nulla imbecillitas, sed sana felicitas, et felicissima sanitas.

9. Hec que dicta sunt, ualde bona sunt; sed si saporem non habent, quasi penitus infructuosa sunt: si autem saporem haberent, incomparabiliter bona essent. Necessario igitur aderit uoluptas, que beatis illis saporem tribuat, ut sapiant et intelligant quam sint dilecta et iucunda tabernacula Domini, et quam melior est dies una in atriis Ierusalem super millia. uoluptas ergo maxima erit, et cunctos immensitate  iucunditatis inebriabit. Propheta namque clamat: Inebriabuntur ab ubertate domus tue, et torrente uoluptatis tue potabis eos, quoniam apud te est fons uite . uere mirabilis ebrietas illa, mirabilis illa ubertas, mirabilis est domus illa; utpote enim torrens precipitando defluit. Sic admirabili dulcedine domus sue nos Deus omnipotens replebit. Et quia exemplum sufficiens tante suauitatis, tanteque dulcedinis, uel tante bonitatis inuenire nequimus, consideremus dolorem amarissimum quem sunt habituri reprobi, contra iucundissimam suauitatem quam habebunt probi et uere beati. Porro si quis mihi pupillam ignito ferro perforaret, non modicum dolorem haberem: et si aliam simili tormento infigeret, multo maiorem dolorem  sustinerem. Quod si per omnia membra eadem mihi pena fieret, et idem dolor me ubique teneret, quid, putas, mihi esset? Nonne tanto dolore coactus insanirem? nonne penitus alterius mentis fierem? cum me flamma undique lamberet, combureret, cuius memorie anima mea fieret? Sic utique suo modo replebimur iucunditate a facie Dei, saturabimur ab ubertate domus Dei, inebriabimur a torrente uoluptatis siue dulcedinis ipsius Domini. Temporalis quidem delectatio uel transitoria uoluptas, in qualibet corporis parte solummodo sentitur; illa uero delectatio, quemadmodum ignis, per totum sentietur, ita et per omnes partes corporis et anime sentietur. Quasi enim totum corpus sit gula, sic delectabitur sancta illa iucunditate: si enim mali male habebunt  in omnibus suis partibus, quia bene agere noluerunt, multo iustius boni bene habebunt in omnibus partibus anime et corporis, quia bene egerunt.

10. Habebunt itaque sancti hanc beatam uoluptatem, que ueraciter est delectabilis et magna beatitudo: sed parum est hanc et alias supra dictas habere, nisi eas sine defectu ualeant detinere. Accedat igitur diuturnitas que nullius finis nouit metas, quia iusti in perpetuum uiuent . Diuturnitas hec non nouit finem, quia beatitudo, pulchritudo, uelocitas, fortitudo, libertas, sanitas et uoluptas non habebunt finem. Hec quicunque habuerit, leto ore cantabit, Lauda, Ierusalem, Dominum; lauda Deum tuum, Sion: quoniam confortauit seras portarum tuarum, benedixit filiis tuis in te ; quia multum letabitur qui tali benedictione benedicetur.



CAPUT III. Animarum beatarum dotes explicantur.

11. Breuiter igitur insinuatis partibus beatitudinis que corpori competere uidentur, partes quoque illas, quas supra diximus anime conuenire, Domino adiuuante, perspiciamus. Partium quidem illarum prima est sapientia; hanc beati uiri pleniter habebunt, ut nichil eis desit de omnibus que scire uoluerint: omnia quippe preterita, presentia et futura scient, nec aliquid eorum notitie subtrahetur, que creator scienda creauit; nec indigentia erit ut quisquam interroget, quis eius proauus fuerit et de cuius stirpe  prodierit, et quis ille uel ille sit. Omnium etiam linguarum et omnium creaturarum, omnium artium notitiam habebunt, et suos inuicem uidebunt. Quidquid feci uel facio in presenti uita illi omnes aperte uidebunt; et quidquid aliquis eorum fecit, et ego uidebo, si ibi fuero: nec inde ruborem aliquis habebit, si in hac uita Deo per penitentiam satisfecit. Ut igitur habeas unde conditori tuo non solum pro te, sed etiam pro illis qui tecum erunt, gratiosus semper existas, pre oculis de quanta miseria nos extraxerit habebis, non quidem ad confusionem, sed ad maiorem letitie glorificationem. Tanto enim erit maior mutue cognitionis exsultatio, quanto manifestior erit ipsa cohabitantium cognitio. Omnes quippe scimus, Petrum apostolum Deum negasse, et  Mariam Magdalenam peccatricem fuisse, nec eos latet quia nos scimus; nec eos magis pudet quam illum, qui sanissimus esset, nunc puderet quod olim grauiter in prelio saucius fuisset. Quare hoc, fratres? Certe quia facti sui penituerunt, et indulgentiam inuenerunt. Sic et nos, si pro commissis ueniam consecuti fuerimus, de perpetratis culpis non erubescemus. Nam si quis nobis in hac etate improperaret quod in infantia faciebamus, parum nobis satis constaret, eo quod tempus et etas illa pertransierit: cum enim essemus paruuli, sapiebamus ut paruuli, cogitabamus et agebamus ut paruuli; quando autem facti sumus uiri, euacuauimus que erant paruuli . In illa itaque uita pudor non erit, quando alter alterius facta uidebit, si hinc  per satisfactionem illuc, donante Deo, peruenerint: quod enim Deus mundauit, nullus immundum iudicabit, nemo improperandum fore putabit; imo pro se et pro his quibus sociati fuerint, Deum indesinenter laudabit. Porro si angelus te sui societate pro peccatis tuis indignum iudicaret, haberes quid ei rationabiliter diceres. Si enim ipse uel indignaretur, dicens, Tu, homo cum sis, puluis et cinis, intumuisti, et Dei mandatum neglexisti, putridus in delictis; quo iure, quo merito, uis nobis cequari, quos cernis in obsequio Creaioris conuersari? responderes: Cum sim puluis et cinis, non est mirum si uento tentationis impulsus aliquando corrui: sed ubi Creatorem meum cognoui, penitendo correxi  quidquid praue commisi; hinc mihi tribulatio, ieiunia, uigilie, plage, opprobria pro eius satisfactione grata fuerunt. Quis autem uestrum tale quid unquam pro illo sustinuit? Quod uero non peccastis, donum illius fuit. Preterea cuius gratia tanti estis, ne peccaretis, illius me sanguis a peccati macula redemit, qui et homo fieri uoluit, ut me regni sui participem efficeret. Cum itaque mors eius sit mee sufficiens causa salutis, quiuis uestrum iuste letari debet me fieri participem uestre beatitudinis.

12. In hac societate sancta erit quoque indeficiens et perfecta amicitia. Nam unusquisque sigillatim omnesque simul ac Dominum Deum suum plus quam semetipsos incomparabiliter amabunt, et quisque quemlibet alium sicut semetipsum habebit  charum. Quod si dicat quis, patrem aut parentes se amplius ceteris uelle diligere, discutiat quod sentit. Et quidem tuum parentem, quisquis es qui hoc cupis, quem tu ueraci et ardenti amore diligis, affectas ut omnes diligant, et non minore amore quam tu eum diligis. Idem ego de meo amico sentio, uolo atque desidero; idem omnes alii de amicis suis. Quapropter, ut sancti amoris omni ex parte plenitudo fiat, et omnis ibi compos sue uoluntatis existat, necessario amabis omnes alios sicut te, quatenus omnes diligant te sicut se. Quod cum fuerit, erit magna et perfecta amicitia, quia in singulis singulariter et in omnibus erit communiter affectus perfecti amoris.

13. Beata igitur amicitia, que tot beatorum spiritus  copulat in eterna gloria. Hinc nascetur amica concordia, que ad instar concordie membrorum manebit iugiter inuiolata. Hec tanta erit, ut nullus aliud uelit quam hoc quod te uelle constiterit. Nam sicut una sponsa, una Ecclesia, unum corpus erimus; sic non minor concordia quam nunc est inter membra unius corporis. Membra siquidem nostra tantam habent inter se concordiam, ut puta oculi, ut nullo modo alter sine altero quidquam uelit operari. Nam si unus sursum uel deorsum, dextera uel leua uelit intendere, non indiget ut alterum moneat secum conspicere, quia nullo modo naturaliter uult aspicere absque alterius insociabili conspectione: tantam namque inter se habent concordiam, ut quidquid unus uoluerit, hoc idem et alius uelit. Cetera  quoque membra multa inter se copulantur concordia: nam pro pedibus et toto corpore operantur manus, pro manibus uero et toto corpore prospicit oculus, et pro oculo et toto corpore incedit pes, etiam nudis interdum plantis; nec dicit, licet aliquando grauiter cruentetur spinarum aculeis, se nolle quoquam amplius ire: nec manus quamuis uulneretur, se nolle amplius operari. Nec, si contigerit ut manus siromaste, id est cuspide, pedem suum transfodiat, aliqua aduersus manum ira pes ipse mouetur. Tanta siquidem inter se amoris adunantur concordia, ut nulla ualeant ratione dissentire occasione aliqua imo quidquid alicui impenditur, omnibus placet, quasi sibimet impenderetur. Omnia capiti seruiunt  et se pro illo periculis opponunt: ex quo manifestum est, omnia caput plus quam se ueraciter amare; ipsum autem dubium non est, omnium uotis per omnia concordare. Sic quoque in celesti patria Deum ineffabiliter amabis; et omnium, ad quecumque uolueris, ipsius etiam Dei, tecum uelle habebis. Nam sicut tu a uoluntate Dei non discrepas, sic ille tue uoluntati per omnia concordabit: caput enim a suo corpore discordare nequit.

14. Sed forte quis dicet: Si Deus et omnes electi uoluerint quod ego; cum ibi fuero, inter maiores esse uolo. Cui respondendum puto, quia in gloria inter maiores erit, sed in persona esse aliquis maiorum, qui ibi erit, uelle nequibit, nisi se ipsum non esse uelit, quod fieri non poterit. Sed nec in gloria  maioribus par fieri uelle poterit, si meritis impar exstiterit, quoniam quidem illius pulcherrima corporis compositio iam uideretur uiolari; quod cum amore ipso et pulchritudine eiusdem compositionis nulla ratione consentire poterit. Nam sicut in humano corpore, nec manus fungitur officio pedis, nec oculus petit esse nasus, nec auditus odoratus, nec auricularis digitus medius uult esse uel pollex: sic in illa gloriosa compositione ciuitatis Dei, nemo suum statum gradu potiori uolet mutare. In tantum quidem quod suum est quisque amabit, quia sibi sufficiens erit. Si enim is qui in beatitudine illa erit locatus, maius aliquid habere cuperet, quam adeptus esset, eo ipso miser existeret, quia nondum haberet quod desideraret. Nam quantum cuique  deest quod honeste desideratur, in tantum miser esse ratione reprobatur: miseria quippe est absentia alicuius commodi contra uoluntatem. Sed ibi nulla est miseria, imo sufficiens concordia, ut concors sufficientia. Quare omnipotens tue uoluntatis eris, cum Omnipotentem tibi concordem per omnia habueris.

232 ter 15. Potestas et beatis tanta erit, quantam quis eorum habere uoluerit: nam quodcumque aliquis eorum siue in celo, siue in terra, uel in mari uel in profundo inferni imperauerit, absque ulla contradictione et mora fiet. Mirum fortasse uidetur quod dicimus; sed si bene consideratur ubi tunc locati, uel cuius capitis membra tunc erimus, et quia etiam nichil deerit his qui diligunt Deum, nequaquam incredibile  erit quod asserimus. Hanc potestatem habebunt sancti Dei qui ueraciter omnia possidebunt cum Filio Dei. Erunt itaque omnipotentes sue uoluntatis. Potestas uero hec erit potestas eterna, et idcirco his qui eam habuerint erit beatitudo non parua. Honor quoque illis beatis magnus erit, quia nimis honorati sunt amici tui, Deus 

16. Honor iste tam magnus erit, ut ab humano ingenio comprehendi non possit. Ponatur tamen id exempli, ut seruus aliquis honoretur a domino. Certe si imperator aut rex aliquis seruum suum in magno languore inueniret, quem et ab inualetudine eriperet et honoraret, ita ut a seruitute liberaret, et in ordine suorum militum poneret; multum ille debitor  domini sui et amicus fieret. Quod si eum inter primates suos poneret, regia dignitate exaltaret, quanto, putas, gaudio exsultaret? quo amore domini sui recte ille flagraret? Domini gratia ab omnibus impenderetur ei, omnes seruirent illi ne indignationem domini, qui eum honoraret, incurrerent. Si autem herus ille in tantum adhuc eumdem diligeret, ut illum sibi in filium adoptaret, et heredem suum statueret; iam procul dubio serui exsultatio maior existeret. Qua ex re propendi potest mirabilem esse honorem illum qui datur in eterna uita per ipsius uite et hominum Conditorem, qui sibi seruientes non modo in eterna pace perenniter uiuere uel suos amicos uocari et esse faciet, sed et deos et Dei filios et heredes Dei coheredes autem  et Christi, ciues patrie celestis constituet, sicut scriptum est: Ego dixi, Dii estis, et filii Excelsi omnes . Nullum iustorum ab ista diuinitate excepit benignus Deus. Sed tentemus sub exemplo intueri qualiter possit homo, diuinitatem participando, deificari. Sit itaque unus ignis, in quo diuersi generis materie ponantur: omnes quidem igniuntur, sed alia plus, alia minus; unaquequo tamen seruata sui natura, iuxta modum locutionis, quia ignita est, ignis dicitur: sic utique, sed tamen suo quodam altiori modo, omnes beati participando deitatem, etiam deificantur; qui, licet alii plus, alii minus, omnes tamen qui deificati sunt, equali nomine dicentur dii. Qualem igitur honorem ab omni creatura ille habebit, quem Deus omnis creature  amicum censebit, fratrem appellabit, pro filio tenebit? omnis enim creatura inclinata erit, quod magnus et incomparabilis honor erit.

17. Satis magna et gloriosa sunt hec dona Dei; sed si per annum, uel certe toto tempore durarent, putas, gauderes? an pretium dares? Gaudenter, inquis. Oportet igitur ut securitatem habeant, quatenus id quod habent semper seruare ualeant: securitas ergo sufficiens erit, quoniam neque luctus, neque dolor amplius ullus erit. Nunquam potero perdere tam admirabilem beatitudinem, nisi uoluero, aut nisi Deus mihi eam auferre uoluerit, aut quiuis fortior illo, qui eam auferat, regnum eius inuadat. Sed sum securus, quia si eam adeptus fuero, perdere nolo: securus quoque sum, eo quod Deus apud  quem non est transmutatio, nec uicissitudinis obumbratio, eam non auferet mihi, postquam semel dederit: securus quoque sum et ero quod nullus fortior illo superuenire poterit. Quare, postquam ita est, ibi esse plenariam securitatem dubium non est.

18. Erit igitur gaudium quod ultimo gradu accedat, pro his omnibus inestimabile, quod penitus sensibus omnium supereminet. Quis enim cogitare potest gaudium quod de semetipso unusquisque habebit, quando tantam pulchritudinem, uelocitatem, fortitudinem, libertatem, sanitatem, uoluptatem, diuturnitatem, sapientiam, amicitiam, concordiam potestatem, honorem, securitatem habebit? Nullus  sane hoc gaudium dicere potest quantum est uel erit, quia nemo in presenti uita illud expertus est. uerum si alicui amico tuo, tu quisquis es qui illuc uenturus es, idem gaudium daret Omnipotens, quid tibi uideretur? Nonne multum gauderes? Et si duobus uel tribus, uel certe pluribus, et illis quos non te minus amares, quid diceres? uere magnum gaudium haberes, et ultra quam dici possit exsultares. Hec itaque donatio nullo modo deerit, si uere amicis et parentibus nostris karissimis, qui ibi per misericordiam Dei erimus, illud idem gaudium dabit Dominus, quatenus de illo qui supra erit gaudeamus, et de nobis ipsis et de proximis nostris exsultemus. Nempe gaudium illud tam magnum est eritque ut omnes capiat in se: omnibus enim superabundabit,  omnes circumdabit, omnibus ex omni parte erit. Sicut namque pisces maris undique circa se habent mare, sic sancti Dei illam magnificam suauitatem gaudii circa se habebunt undique, de qua bono seruo dicitur, Intra in gaudium Domini tui .

19. Breuiter igitur perspectis quatuordecim partibus beatitudinis, siue commoditatis, erit forsitan qui querat ad quid tanta pulchritudo, uelocitas et alie nonnulle partes deceant uel proficiant, cum solummodo beate uiuere et illa habere, quibus uita carere non potest, satis sufficere posset. Sed sciendum est quod Deus indigens nullo est: et sicut ille in omnibus est sufficiens, sic amici et ministri eius in omnibus erunt omnem sufficientiam habentes. Si  enim quisquis eorum in qualibet re sentiret se impotentem esse, non tantum gauderet quantum faciet, cum se ueraciter sue uoluntatis cognouerit esse omnipotentem. Proinde, ut gaudium nostrum sit plenum, nichil deerit timentibus, imo diligentibus Deum,



CAPUT Iu. Summa damnatorum miseria.

29. Cum itaque tanta beatitudo sit amicis Dei, de inimicis quid erit? Utique non sic impii non sic ; sed contra hoc quod sancti erunt pulcherrimi, credendum puto quod ipsi erunt turpissimi, nec in resurrectione immutabuntur in melius:  sed sicut boni in die reuelationis Domini glorificabuntur, sic ipsi in damnationem eternam precipitati dehonestabuntur. Felices et sancti erunt ad omne quod uoluerint uelocissimi: infelices et mali erunt pigerrimi; contra maximam beatorum fortitudinem habebunt miseri maximam debilitatem. Iusti libertatem eundi quocumque uoluerint habebunt; iniusti uero eterna clausura damnati, nusquam ire poterunt. Electi Dei iugi sanitate potientur: damnati uero languore perpetuo cruciabuntur. Boni satiabuntur uoluptate domus Dei: et mali replebuntur amarissimo poculo domus diaboli. Boni in bonis diuturnitatem habebunt: mali in malis nunquam fine carebunt. Probi maxima sapientia erunt prediti: improbi autem sua insipientia confundentur  ut miseri. Amici Dei summam inter se habebunt amicitiam: inimici uero maximam inter se inimicitiam. Erunt pace perpetua concordes beati: erunt miseri iugi dissensione dissordes. Iusti habebunt regiam potestatem precipiendi: iniusti quoque carebunt potestate sese quoquam mouendi. Sancti Dei honore magno sublimabuntur: damnati uero multo dedecore opprimentur. Securi erunt boni quod nunquam bonum eorum peribit: timore mali cruciabuntur, qui omni fine carebit. Meror et desolatio his qui Dominum Christum contempserunt: gaudium et delectatio his qui eum dilexerunt et diligunt; cui honor, gloria et imperium in secula seculorum. Amen.



[GUILLELMI ABBATIS SANCTI THEODERICI TRACTATUS.]





ADMONITIO IN SEQUENTES TRACTATUS.

1. Ut Epistola ad fratres de Monte Dei, sic tractatus De contemplando Deo, ac De natura et dignitate amoris, Bernardo suppositi fuerunt. Priorem auctori suo Guigoni, posteriores Guillelmo abbati Sancti Theoderici prope Remos, postea monacho Signiacensi restituere uisum est, atque huic editioni inserere. Nam preterquam quod in plerisque ac melioris note codicibus manuscriptis ii tractatus Guillelmi nomen preferunt, eosdem ipse sibi tribuit Guillelmus in breui preloquio Tisseriano, quod operibus suis premittendum scripsit, quodque prefationi Guigonis in epistolam suam male assutum fuisse ostendimus. Et in breui eius uite compendio, quod ex membrana Radoliensis monasterii habemus, iidem tractatus cum aliis eidem auctori uindicantur. Membrane uerba huc referre non pigebit: »Porro ingenii sui ac studii monumenta non contemnenda reliquit, ex quibus ea solum notabo, que uisu et lectione probaui. uitam sancti Bernardi scribere aggressus, opus consummare non potuit: librum tamen unum, et ipsum primum, et non modice quantitatis, absoluit. Contra magistrum Petrum Abelardum, qui quedam fidei non consona suis operibus inseruerat, librum unum edidit eloquio uenustum, fide catholicum, ratione neruosum. Fecit quoque duos libellos, quorum unum Aenigma fidei, alterum Speculum fidei nominauit: in quibus breuiter et aperte quid sit credendum ostendit. Super Cantica canticorum moralem expositionem composuit: cuius operis meminit in uita sancti Bernardi. Est alius eiusdem liber De natura et Dignitate amoris, quem secundum ipsius materiam Anti-Nasonem possumus appellare. In eo enim uerum instruit philosophum, quibus gradibus et modis possit et debeat in Dei dilectione proficere . . . . . De physica, id est natura corporis et anime, breuem compilationem formauit: ut quia se ipsum cognoscere fructus est discendi precipuus, iuxta illud quod de celo descendit, , simplices lectores ad aliquam uel inchoatiuam sui cognitionem instrueret. Est et libellus ipsius cui titulus est, De contemplando Deo; in quo sine dubio propter edificationem legentium de sua loquitur contemplatione his uerbis: »Et nonnunquam, Domine, quasi clausis oculis ad te hianti, mittis mihi in os cordis, quod non licet mihi scire quid sit. Saporem quippe sentio dulcem adeo confortantem, ut si perficeretur in me, nichil ultra quererem.« Composuit et tractatum non paruum, cuius est epigramma, Meditatiue orationes: in quo non una utitur materia, sed diuersa disserit capitula; et in plerisque Deum alloquens, propriam, multiformem discutit conscientiam. In hoc opere apparet precipue uiri istius in Deum non amor, sed ardor. Et reuera, ut reor, quisquis hoc pie et sobrie leget, quantumlibet religiosus et sciolus, in timore tamen Domini, in sui maiori cognitione et minori estimatione proficiet. Non dubito quin alia cuderit opuscula: sed preter hec hactenus nulla potui reperire.«

2. Hactenus membrana Radoliensis, in cuius principio Guillelmus apud Leodium claro genere natus, fratrem habuisse perhibetur Simonem: cum quo Remos profectus, in abbatia Sancti Nicasii, in qua odor bone opinionis tunc erat, sacre religionis habitum sumpsit. Processu temporis Simon factus est abbas Sancti Nicolai de Bosco, ubi cum fratribus diu et religiose prefuisset, plenus dierum et uirtute consummatus beato fine quieuit. At uero domnus Willelmus in abbatem Sancti Theoderici, qui locus urbi Remensi imminet, assumptus  est, nempe anno 1120: post annos quatuordecim factus monachus Signiacensis, ordinis Cisterciensis, ut in notis ad Bernardi epistolam 85 dictum est.

3. Ex his omnibus apparet, tractatus De contemplando Deo, ac De natura et Dignitate amoris, qui Bernardo perperam adscripti fuerunt, esse ipsiusmet Guillelmi; cui proinde eos restituere atque hic edere opere pretium est. Alia eiusdem Guillelmi opuscula, superius indicata, exstant in tomo quarto Bibliothece Cisterciensis.





GUILLELMI ABBATIS SANCTI THEODERICI PROPE REMOS, POSTEA MONACHI SIGNIACENSIS TRACTATUS DE CONTEMPLANDO DEO  .



233 PROeMIUM.


1. In lacu miserie, et in luto fecis iam pene putrefactus, et in limo profundi infixus, in quo non est substantia, de profundis dolorum meorum ad te clamo, Domine; Domine, exaudi uocem meam. Siquidem in ultionem forme tue  quam neglexi et perdidi, in huius miserie formam qua miser sum, deformasti me, et cum iniquitate deprimente in limo peccati infixus sum inferius. Posuisti super me manum iusti et occulti iudicii tui, prementem super me, ne resurgam. Nec in lacu, nec in luto, nec in limo substantiam, Domine, inuenio, cui innitar ut exeam, quam apprehendam ut extrahar. Lacus inferni non habet fundum,  nisi desperationis profundum. Lutum fecis, corruptio nature quo semper mergar, habet; per quod resurgam, non habet; imo impedit et obligat. Limus profundi, amor carnis, ima semper petens, et insatiabilitatis profundum, iusto iudicio tuo tenet me infixum.

2. Sed, o Domine, abyssus abyssum inuocat: abyssus profundissime miserie mee abyssum altissime misericordie tue. Querens substantiam cui innitar, quam apprehendam, nullam usquam inuenio nisi te, qui uere certa et solida es substantia, nonnisi ex te ipso subsistens, a quo etiam que sunt, omnia habent esse. Sed quid dico, Inuenio? Iam si te inuenissem, solide subsisterem. Quero ubi inueniam quem dilexit anima mea. Circumeo  ciuitatis huius magne, seculi huius uicos. uiuunt sibi qui, sicut dicit Apostolus, alienati sunt a uita Dei . Circumeo plateas, latas seculi uias; et omnia que intra me sunt, uel extra me, magnis clamoribus, certis scilicet rationibus ad interiora mea me reuocant, testificantia ex te, regnum Dei intra me esse, ut intus in cubili cordis te quenam, quem exiens extra non inuenio. Ecce intus sum. Annuntiate mihi, omnia interiora mea, num  quem diligit anima mea uidistis? Respondetque mihi memoria mea: Penes me est. Ubi, inquam? Tu enim mare magnum, in te reptilia quorum non est numerus, animalia pusilla cum magnis . Non inquit, cum reptilibus, uel in homine eum queras. Ubi ergo? In amore. Ibi est sedes eius, ibi cubiculum eius. Amoris affectus in te naturaliter est. Quem queris, si in amore tuo est, in te est: si ibi non est, in te non est. Sed quem queris, non quereres, si non amares. Habes ergo quem queris, et penes te est. Sed non eo frueris, nisi ego tecum tota adsim.

3. Noli ergo me in aliena diuidere et dissipare, totam me ad te in eum collige: et habebis fruendi copiam, memoriam abundantie suauitatis eius eructabis,  et in iustitia eius exsultabis. Imo tote ingrediamur, o memoria mea, et omnes affectiones mee, ingrediamur: et memorando, intelligendo, et uidendo fruamur summo bono, et omnibus bonis eius. Prorsus penes me est, in amore meo eum inuenio; quia certa conscientia amo eum, et amplius et perfectius amare amo et desidero. Totis ergo in eum feramur amplexibus, et osculis incumbamus. Amande, tremende, colende, suauis et mitis, et multe misericordie, dignare amplexum meum, qui dignatus es naturam meam; dignare me osculo caritatis tue, qui nature mee dignatus es unire naturam tuam. Amplexus noster est ad te, affectuum et operum conatus et extensio ad fruendum te. Osculum nostrum, cum pure mentis purum tibi porrigimus  affectum: amplexus tuus ad nos, dignatio uisitationis et consolationis tue. Osculum tuum, reuelatio et infusio gratie tue. Leua etiam temporalis consolationis tue, Domine, non desit, sed sit sub capite meo ad utendum. Dextera uero tua spiritualis, de spiritualibus et eternis consolatio tua, totum me amplectatur 234 ad fruendum. Et in amplexu caritatis tue. in osculis dulcedinis tue, in pace in id ipsum dormiat et requiescat anima mea; quoniam  tu, Domine, singulariter in spe constituisti me .



CAPUT PRIMUM. Anima Deum amans se a terrenis et uitiis purgatam sursum eleuari rogat.

1. uenite, ascendamus ad montem Domini, et ad domum Dei Iacob, et docebit nos uias suas . Intentiones, cogitationes, uoluntates, affectiones, et omnia interiora mea, uenite, ascendamus in montem, uel locum, ubi Dominus uidet, uel uidetur. Cure, sollicitudines, anxietates, labores, pene, seruitutes, exspectate me hic, cum asino, corpore isto; donec ego cum puero, ratio scilicet cum intelligentia, usque illuc properantes, postquam adorauerimus reuertamur ad uos . Reuertemur enim,  et heu! reuertemur quam citissime: abducit enim nos a uobis caritas ueritatis, sed propter fratres abdicare et abiurare uos non patitur ueritas caritatis. Sed licet retrahat uestra necessitas, non propter uos omnino omittenda est illa suauitas. Domine Deus uirtutum, conuerte nos, et ostende faciem tuam et salui erimus . Sed heu! heu! Domine Deus, quam preproperum est, quam temerarium, quam inordinatum, quam presumptuosum, quam alienum a regula uerbi ueritatis, et sapientie tue, corde immundo uelle uidere Deum! Sed, o summa bonitas, summum bonum, uita cordium, lux oculorum interiorum, propter bonitatem tuam, Domine, miserere: hec est enim mundatio mea, hec fiducia mea, hec iustitia, contemplatio bonitatis tue, bone  Domine. Ergo, o Domine Deus meus, qui dicis anime mee, modo quo tu scis, Salus tua ego sum : rabboni, summe magister, unice doctor uidendi que uidere desidero, dic ceco, mendico tuo, Quid uis faciam tibi?  Et tu scis, qui iam hoc ipsum das, quam ex omnibus suis recessibus, abiectis procul omnibus seculi huius altitudinibus, pulchritudinibus, dulcedinibus, et quidquid concupiscentiam carnis, uel oculorum, uel ambitionem spiritus attentare potest, uel solet, tibi dicat cor meum: Exquisiuit te facies mea; faciem tuam, Domine, requiram. Ne auertas faciem tuam a me; ne declines in ira tua a seruo tuo 

 2. Impudens quippe et improbus sum, o adiutor meus antique et susceptor indefesse. Sed uide quia amore amoris tui hoc facio. [Cum enim ex munere gratie tue, Domine, ad ea que carnis sunt, faciem cordis non habeam, sed posueris ea mihi deorsum; et mundum, et quecumque eius sunt, posueris mihi deorsum: quid est, obsecro, quod in toto corde meo exquirens te, cum faciem tuam apprehendisse me gratulor, quam solam facies mea desiderat, repente me inuenio seorsum? cur eam abscondis? Numquid arbitraris me inimicum tuum? num consumere tu me uis peccatis adolescentie mee? numquid ego non sum ad te conuersus, uel tu adhuc es a me auersus?  Si non sum conuersus, Deus uirtutum, conuerte me: si tu es auersus, Deus uirtutum, conuertere. Tu dixisti, Si conuerteris, Isrel, conuertere ; et iterum, Conuertimini ad me, et ego conuertar ad uos . Tu scis domum gratie tue in corde pauperis tui: paratum cor meum, Deus, paratum cor meum. Precipe quod uis, fac me intelligere quod precipis; da posse, qui dedisti uelle, et fiet in me uel de me quidquid uis. Deus uirtutum, conuerte nos, et ostende faciem tuam, et salui erimus  .]

3. Respondet quippe mihi intus in anima mea et mente mea, tumultuans in me, et concutiens omnia interiora mea uox testificationis tue: et caligant oculi mei interiores a fulgore ueritatis tue, ingerentis  mihi quia non uidebit 235 te homo et uiuere poterit. Ego enim uere in peccatis totus usque adhuc necdum potui mori mihi, ut uiuam tibi: sed tamen ex precepto tuo, et dono tuo sto in petra fidei mee fidei Christiane, in loco qui uere est penes te, in quo ut possum, interim fero patienter, et amplector et deosculor tegentem et protegentem me dexteram tuam; et aliquoties contemplans, et uidere gestiens posteriora uidentis me, et percurrens semitam dispensationis humane Christi Flii tui suspicio. Sed cum accedere gestio ad eum, uel sicut hemorroissa illa infirme et misere anime mee a salutifero tactu uel fimbrie eius quasi furari gestio sanitatem : uel sicut Thomas ille uir desideriorum,  totum eum desidero uidere et tangere; et non solum, sed accedere ad sacrosanctum lateris eius uulnus, ostium arce quod factum est in latere, ut non tantum mittam digitum uel totam manum, sed totus intrem usque ad ipsum cor Iesu, in Sanctum sanctorum, in arcam testamenti; ad urnam auream, animam nostre humanitatis continentem intra se manna diuinitatis: heu! dicitur mihi, Noli me tangere ; et illud de Apocalypsi, Foris canes : sicque cum dignis conscientie mee uerberibus expulsus et propulsus, improbitatis et presumptionis mee penas cogor luere; rursumque in petram meam me recipiens, que refugium est herinaciis , spinis peccatorum plenis, reamplector et reosculor  tegentem et protegentem me dexteram tuam: et, ex eo quod uel leuiter sensi uel uidi, magis accenso desiderio uix patienter exspecto ut a me auferas manum tegentem, et infundas gratiam illuminantem; ut tandem aliquando secundum responsum ueritatis tue mortuus mihi et uiuens tibi, reuelata facie ipsam tuam faciem incipiam uidere, et affici tibi a uisione faciei tue.

4. Et, o facies, facies, quam beata facies, que affici tibi meretur uidendo te; edificans in corde suo tabernaculum Deo Iacob, et omnia faciens secundum exemplar quod ei ostenditur in monte, hic uero et competenter cantatur: Tibi dixit cor meum:  Exquisiuit te facies mea, faciem tuam, Domine, requiram!  Itaque, ut dixi, ex dono gratie tue contemplans omnes angulos conscientie mee uel terminos, unice et singulariter desidero uidere te, ut omnes fines terre mee uideant salutare Domini Dei sui, ut amem, cum uidero, quem amare hoc est uere uiuere. Dico enim mihi in languore desiderii mei: Quis amat quod non uidet? quomodo potest esse amabile quod non est aliquatenus uisibile? Sed te desideranti amabilia quidem tua ocurrunt, et a celo et a terra, et ab omni creatura tua se mihi ultro offerunt, et ingerunt, o in omnibus adorande et amabilis Domine. Que quanto te manifestius et uerius predicant et approbant amabilem, tanto ardentius te mihi faciunt desiderabilem: sed  heu! non ad fruendi perfectam suauitatem et gaudium, sed ad intentionis [al. add. et intensionis] et defectus  tormentum. Sicut enim mea non tibi perfecte placent oblata, nisi mecum: sic bonorum tuorum contemplatio reficit nos quidem dulciter, sed non satiat perfecte nisi tecum.



CAPUT II. Anima Deum desiderans mole corporis se grauari queritur.

5. Hec est anime mee assidua exercitatio, hinc assidue scopo spiritum meum; et cum bonis et amabilibus tuis, quasi pedibus et manibus, et totis innitens uiribus sursum tendo ad te; in te, summe amor, summum bonum: sed quanto tendo fortius, tanto  retrudor durius in terram, in memetipsum, sub memetipso. Sic ergo respiciens et dicernens et diiudicans me ipsum, factus sum mihi ipsi de me ipso laboriosa et tediosa questio: tamen, Domine, certus sum per gratiam tuam, desiderium desiderii tui, et amorem amoris tui habere me in toto corde et in tota anima mea. Huc usque te faciente profeci, ut desiderem desiderare te, et amem amare te: sed hoc amans quid amem nescio. Quid est enim amare amorem, desiderare desiderium? Amore amamus si quid amamus, desiderio desideramus quidquid desideramus. 236 Sed forsitan cum amo amorem, non amo amorem quo amo quod amare uolo, et amo quidquid amo, sed me amantem, cum in Domino laudatur et amatur a me anima mea,  quam procul dubio detestarer, et odio haberem, si eam alibi quam in Domino et in eius amore inuenirem. Sed et de desiderio quid dicemus? Si dicam, Desidero esse desiderans, iam me inuenio desiderantem: sed numquid desiderium tui desiderantem, quasi non habeam, aut desiderium maius quam habeam?

6. Cum igitur hoc modo deficiant et caligent et cecutiant interiores oculi mei, oro ut citius a te aperiantur, non sicut aperti sunt Ade carnales oculi, ut uideret confusionem suam ; sed ut uideam, Domine, gloriam tuam: ut oblitus paruitatis et paupertatis mee, totus erigar, et ruam in amplexus tui amoris, uidens quem amauero, et amans  quem uidero; et moriens in me, uiuere incipiam in te; et bene mihi sit in te, cui pessime est in se. Sed festina, Domine, ne tardaueris. Habet enim sapientie tue gratia, Domine, uel gratie tue sapientia, sua compendia: et quo rationis uel ratiocinationis nullis argumentis, nullis discussionibus, quasi quibusdam scalis conscenditur, ad torrentem scilicet uoluptatis tue, ad plenum amoris tui gaudium: cui hoc datum est, fideliter querens, fideliter pulsans, sepe repente ibi se inuenit. Sed, o Domine, si quando, quod quam rarum est, me in aliqua huius gaudii parte inuenio; clamo, uociferor: Domine, bonum est nos hic esse, faciamus hic tria tabernacula : fidei unum, spei unum, amori unum. Numquid nescio quid dicam, cum dico, Bonum  est nos hic esse? Sed repente cado in terram, quasi mortuus, et respiciens nichil uideo, et me ubi prius eram inuenio, in dolore scilicet cordis et afflictione spiritus. Usquequo, Domine? usquequo? Quamdiu ponam consilia in anima mea, dolorem in corde meo per diem?  Quamdiu non permanebit spiritus in hominibus, quia caro sunt : sed uenit, et uadit, et spirat ubi uult . Sed in conuertendo Dominus captiuitatem Sion, facti erimus sicut consolati. Tunc replebitur gaudio os nostrum, et lingua nostra exsultatione . Interim heu mihi! quia incolatus meus prolongatus est: habitaui cum habitantibus Cedar, multum incola fuit anima mea . Sed respondet mihi intus in corde meo ueritas  consolationis tue, et consolatio ueritatis tue



CAPUT III. An et quomodo detur inequalitas amoris in beatis.

7. Est amor desiderii, et est amor fruitionis. Amor desiderii meretur aliquando uisionem, uisio fruitionem, fruitio amoris perfectionem. Gratias ago gratie tue, qui loqui dignaris ad cor serui tui, et anxiis eius questionibus aliquatenus respondes. Suscipio, et amplector hanc Spiritus tui arrham, et letus exspecto in arrha promissionem tuam. Desidero itaque amare te, et amo desiderare te, et hoc modo curro, ut apprehendam in quo apprehensus sum; scilicet ut amem te perfecte aliquando, quia prior nos amasti, amande et amabilis Domine. Sed  estne aliquando aut alicubi, Domine, hec amoris tui perfectio, hec in amore tuo beatitudinis consummatio, ut sitiens anima ad Deum fontem uiuum, sic satietur, sic impleatur, ut dicat, Sufficit? Miror quicunque, ubicumque ille sit, si non deficit; si dicit, Sufficit. Sed ubi istius sufficientie est defectio, que potest esse perfectio? Nusquam igitur, et nunquam perfectio. Sed et iniusti, Domine, numquid regnum tuum possidebunt? Iniustus autem est qui non tantum desiderat, et debitorem se sentit et intelligit te amare, quantum ab aliqua creatura rationali possibile est amari te. Constat etiam beata illa Seraphim, que a uicinitate presentie tue, a claritate uisionis tue Ardentes et interpretantur et sunt, plus amare te, quam aliquem qui minor est in regno  celorum. Qui si in regno celorum non dicam minimus, sed nonnullus est utique, tantum desiderat amare te quantum ab aliquo uel potes amari uel debes, et hoc forsitan est, in quem desiderant angeli prospicere . Desiderat ergo beatus ille minor, quicumque ille est, tantum te amare quantum amat quicumque plus eo amat, non emula 237 insectatione, sed pia et deuota imitatione. Si uero et in amore proficit, quanto dulcius illuminantis oculus in interiora procedit, tanto dulcius sentit et intelligit, si ingratus non est et iniustus, et te plus posse amari, et se debitorem plus amare, uel quantum te amant Cherubim et Seraphim. Sed qui desiderat quod assequi non potest, miser est. Miseria uero a regno beatitudinis prorsus aliena est. Assequitur  ergo quod desiderat quisquis ibi aliquid desideret.

8. Quid dicemus ad hec? quid inquam dicemus? Loquere, obsecro, Domine, quia audit seruus tuus. Numquid et magni et parui omnes qui sunt in regno Dei, unusquisque in suo ordine amat et amare desiderat, et amoris unitas non sinit ut sit diuersitas: dum amat, cui datum est hoc, ardentius: minor autem in amore sine inuidia bonum ubicumque uidet, amat quod ipse sibi desiderat; et habet utique amorem, quantuscumque est, quem in amante habet et amat? Nimirum amor est qui amatur, qui ex magna bonitatis sue affluentia et natura amantes et coamantes, gaudentes et congaudentes, pari implet gratia, licet dispari mensura; et quanto  se amantium sensibus largius infundit, tanto eos sui capaciores efficit, satietatem faciens, sed sine fastidio; de ipsa satietate non minuens desiderium, sed augens, remota omni anxietudinis miseria. Amor enim est, ut dictum est, qui amatur, qui a uoluptatis sue torrente omnem ab amatore suo repellit uel in satietate fastidii, uel in desiderio anxietudinis, uel in zelando inuidie miseriam: illuminans eos, ut dicit Apostolus, a claritate in claritatem , ut in lumine uideant lumen, et in amore concipiant amorem. Hic est enim fons uite qui semper fluit, et nunquam pereffluit. Hec est gloria, he sunt diuitie in domo beati amatoris tui, quia presto est desideranti et amanti quod  desiderat et quod amat. Ideoque et qui desiderat, semper amat desiderare; et qui amat, semper desiderat amare et desideranti et amanti quod desiderat et amat sic facis abundare, o Domine, ut nec anxietas desiderantem, nec fastidium affligat abundantem. Et numquid, obsecro, Domine, hec est uita eterna, de qua cantat Psalmus: Et uide si uia iniquitatis in me est, et deduc me in uia eterna ? Hec est affectio, hec est perfectio: sic semper ire, hoc est peruenire. Unde Apostolus tuus, qui paulo ante dixerat, Non quod acceperim aut perfectus sim, sequor autem si comprehendam a quo comprehensus sum in Christo Iesu: unum autem que retro sunt obliuiscens, ad ea uero que sunt priora extendens me ad destinatum persequor ad brauium  superne uocationis Dei in Christo Iesu: Quicumque ergo, inquit, perfecti sumus, hec sentiamus .



CAPUT Iu. Deum propter se, cetera omnia nonnisi propter Deum diligi debere

9. Et hoc est amare tuum, quo amas te amantes, a dulcedine bonitatis tue quam habes ad creaturam tuam, Creator bone, inspirare eis hoc desiderium amandi te, et amorem quo amant, et desiderare et amare te. Non enim afficeris ad nos, uel a nobis, cum nos amas: sed es, qui semper id ipsum es; cui hoc est esse quod esse bonum: bonum autem tibi in te, et omni tue in te creature.  Nos autem a te, ad te, et in te afficimur, cum te amamus, qui possumus misero aliquo modo esse, et non amare te; id est, esse, et male esse. Tibi autem qui semper idem es, nichil accedit, si amando proficimus ad te: nichil decedit, si deficimus a te. Cum autem nos amas, nonnisi propter te nos amas; cum uerissima summe iustitie regula etiam nos nil amare permittat extra te. Et certe possibile est amori Deum amantis, ubi magna occurrit gratia, eo proficere, ut nec te nec se amans propter se, et te et se propter te solum amet: et per hoc reformatur ad imaginem tuam ad quam creasti eum, qui ex ueritate prestantissime nature tue, et natura ueritatis tue, nec te nisi propter te, nec angelum, nec hominem amare potes nisi propter te.

 10. Et, o felicem et felicissimam animam que Deo sic a Deo meretur affici, ut per unitatem Spiritus in Deo 238 solum amet Deum, non suum aliquid priuatum, nec nisi in Deo amet se ipsum: et Deus in ipso amet uel approbet quod amare uel approbare debet Deus, id est, se ipsum; imo quod solum debet amari, et a creatore Deo, et a creatura Dei. Amoris enim uel nomen, uel affectus, nulli competit uel debetur, nisi tibi soli, o uere amor et amande Domine. Et hec est in nobis uoluntas Filii tui, hec pro nobis oratio eius ad te Deum Patrem suum: uolo ut, sicut ego et tu unum sumus, ita et in nobis ipsi unum sint . Hic est finis, hec est consummatio, hec est perfectio; hec est  pax, hoc est gaudium Domini, hoc est gaudium in Spiritu sancto, hoc est silentium in celo. Quamdiu quippe in hac sumus uita, hoc felicissime pacis silentio in celo, id est in anima iusti que sedes est sapientie, aliquando fruitur affectus: sed hora est dimidia uel quasi dimidia, intentio uero de reliquiis cogitationis diem festum perpetuum agit tibi. In illa uero beata et eterna uita de qua dicitur, intra in gaudium Domini tui , sola erit perfecta et eterna fruitio, et tanto felicior, quanto iam remotis omnibus que hoc tardare uel impedire uidentur, amoris eius indissolubilis eternitas, irrefragabilis perfectio, incorruptibilis erit beatitudo.



CAPUT. u. Supra Deum nichil amandum, ultra quem nichil appeti potest.


11. O amor, ueni in nos; posside nos. Dispereant a facie tua in nobis omnia feditatis nomina, que a concupiscentia carnis et oculorum et superbia uite huic innascuntur affectui, quasi spuria quedam uitulamina: affectui, inquam, qui amor in nobis dicitur, et corrumpitur sepius morbis anime a te et ad te create; ad te solum concreatus, et concretus, et reluctans noster affectus legi naturali et reclamans, cogitur uocari gula, luxuria, auaritia, et his similia, qui incorruptus et in sua permanens natura ad te solum est, Domine, cui soli amor debetur. Est enim anime rationalis amor, sicut dixit  quidam seruus tuus, motus uel quieta statio, uel finis, ultra quem nichil appetat, uel appetendum iudicet uoluntatis appetitus. Ultra te uero, uel supra te qui querit aliquid tanquam melius te, nichil est quod querit, quia nichil est melius uel dulcius te: ideoque nichil efficitur recedendo a te, qui solus amandus es uere, et fornicatur et luxuriat in alienis affectibus, aliena, ut dixi, nomina habentibus. Amor enim, ut dictum est, et sepe dicendum est, ad te solum est, Domine, in quo solo est quidquid uere est, ubi quieta et secura statio; quia Deum timere timore amoris casto, et mandata eius obseruare, hoc est omnis homo.



CAPUT uI. Deum priorem dilexisse nos, et ad amandum nos prouocasse per Filium.


12. Recedat itaque ab anima mea omnis iniustitia; ut te diligam Dominum Deum meum ex toto corde meo, et ex tota anima mea, et ex omnibus uiribus meis: recedat omnis zelotypia, ne tecum aliquid amem quod propter te non amem, o uere unice amor, et uere Domine. Cum uero propter te aliquid amo, non illud amo, sed te, propter quem amo quod amo. Tu enim uere solus es Dominus, cuius dominari super nos, hoc est saluare nos: nostrum uero seruire tibi, nichil est aliud quam a te saluari. Que enim salus tua, o Domine, cuius est salus, et super populum tuum benedictio tua, nisi quod a te accepimus, ut amemus te, uel amemur a  te? Idcirco, Domine, filium dextere tue, hominem quem confirmasti tibi, Iesum, id est Saluatorem, appellari uoluisti: Ipse enim saluum faciet populum suum a peccatis eorum , et non est alius in quo sit salus , qui docuit nos amare se, cum usque ad mortem crucis prior ipse dilexit nos, et lauit nos amando et diligendo, suscitans nos, ut amemus eum qui prior usque in finem dilexit nos. Hec est iustitia filiorum hominum: Ama me, quia amo te. Rarus autem est qui dicere possit: Amo te, ut ames me. Hoc tu fecisti, 239 quia, sicut clamat et predicat seruus amoris tui, prior dilexisti nos . Et sic plane, sic est. Amasti nos prior, ut amaremus te: non quod egeres amari a nobis sed quia id ad quod nos fecisti,  esse non poteramus nisi amando te. Ideoque multifariam multisque modis olim Deus locutus patribus in Prophetis, nouissime diebus istis locutus est nobis in Filio , in uerbo tuo quo celi firmati sunt, et spiritu oris eius omnis uirtus eorum. Loqui tuum in Filio tuo non aliud fuit, quam in sole, id est in manifesto, ponere tabernaculum tuum.

13. Quantum et quomodo nos amasti, qui proprio Filio non pepercisti, sed pro nobis omnibus eum tradidisti , qui etiam dilexit nos et tradidit semetipsum pro nobis!  Hoc est uerbum tuum ad nos, Domine, hic omnipotens Sermo, qui, dum medium silentium tenerent omnia, profundum scilicet erroris, a regalibus sedibus uenit, durus errorum debellator, et dulcis amoris  commendator . Et quidquid fecit, quidquid dixit in terra, usque ad opprobria, usque ad sputa et alapas, usque ad crucem et sepulcrum, non fuit nisi loqui tuum nobis in Filio, amore tuo prouocans et suscitans ad te amorem nostrum. Sciebas enim, Creator animarum Deus, in animabus filiorum hominum cogi non posse, sed prouocari oportere affectum istum: simul etiam quia ubi coactio, iam nec libertas; ubi nec libertas, nec iustitia. Tu autem, Domine iuste, saluare nos uolebas, qui nullum saluas nec damnas nisi iuste, ipse nobis formans iudicium et causam, sedens super thronum, et iudicans iustitiam, sed quam tu fecisti ; ut omne os obstruatur, et subditus fiat omnis mundus Deo : cum  misereris cuius misereris; et misericordiam prestas cuius misertus eris . uoluisti ergo ut amaremus te: qui nec iuste poteramus saluari nisi amaremus te; nec amare te poteramus nisi procederet a te. Ergo, Domine, sicut apostolus amator tui dicit, et nos iam diximus, prior dilexisti nos, prius diligis omnes dilectores tuos.



CAPUT uII. Quali amore Deus nos diligat.

14. Sed nos, Domine, te diligimus affectu amoris a te nobis indito: tu uero, conditor omnium et affectuum bonorum, et animarum afficiendarum, numquid accidenti uel incidenti amoris affectu amas quos amas: et aliquo modo in aliquo afficeris, qui  et omnes facis, et omnia? Absit! Absurdum est, procul est a fide, alienum ab omnium Creatore. Quomodo ergo nos amas, si nos amore non amas? Sed amor tuus bonitas tua est, o summe bone, et summum bonum, Spiritus sanctus procedens a Patre et Filio, qui ab initio creature fertur super aquas , id est super mentes filiorum hominum fluctuantes, omnibus se offerens, omnia ad se trahens inspirando, aspirando, noxia arcendo, prouidendo utilia, Deum nobis, et nos uniens Deo. Sic enim Spiritus sanctus tuus, qui amor dicitur Patris et Filii, et unitas, et uoluntas, per gratiam suam in nobis inhabitans, et Dei in nobis caritatem commendans, et per ipsam ipsum nobis concilians, Deo nos unit per inspiratam nobis bonam uoluntatem:  cuius bone uoluntatis uehementia amor in nobis dicitur, quo amamus quod amare debemus, te scilicet. Nihil enim aliud est amor, quam uehemens et bene ordinata uoluntas. Amas ergo te, o amabilis Domine, in te ipso cum a Patre et Filio procedit Spiritus sanctus, amor Patris ad Filium, et Filii ad Patrem: et tantus est amor, ut sit unitas; tanta est unitas, ut sit homousion, id est eadem Patris et Filii substantia. Amas et te ipsum in nobis, mittendo Spiritum Filii tui in corda nostra, a dulcedine amoris et uehementia inspirate a te nobis bone uoluntatis clamantem, Abba, Pater : sic nos efficiens tui amatores, imo sic te ipsum in nobis amans, ut qui primum sperabamus, quia noueramus nomen tuum, Domine, et gloriabamur in te,  qui diligebamus nomen Domini in te, o Domine; iam per inspirantem nobis gratiam, per Spiritum adoptionis tue, omnia que Patris sunt, nostra esse confidentes, ipso te nomine inuocemus per adoptionis gratiam, quo Filius tuus unicus per naturam.

240 15. Sed quia hoc abs te totum est, cuius amare hoc est benefacere; a quo omne datum optimum, et omne donum perfectum, summe Pater luminum : tu te ipsum amas in nobis, et nos in te, cum te per te amamus, et in tantum tibi unimur, in quantum te amare meremur: et participes efficimur, ut dictum est, orationis illius Chriti Filii tui: uolo ut, sicut ego et tu unum sumus, ita et ipsi unum in nobis sint . Genus  enim tuum sumus, Domine: genus Dei, sicut dicit Apostolus tuus, transferens ethnici sententiam de malo uase in uas bonum, ut non nisi ipsam et uas bonum sapiat. Genus, inquam, sumus Dei  et dii, filii Excelsi omnes , cognatione quadam spirituali magnam apud te uindicantes affinitatem, cum per Spiritum adoptionis Filius tuus unum nobiscum nomen sortiri non dedignatur, et cum ipso et per ipsum preceptis salutaribus moniti et diuina institutione formati audemus dicere: Pater noster qui es in celis . Amas itaque nos, in quantum nos efficis tui amatores; et nos, amamus te, in quantum a te Spiritum tuum accipimus, qui est amor tuus, obtinentem et possidentem omnes affectionum nostrarum  recessus, et perfecte eos conuertentem in puritatem ueritatis tue, et ueritatem puritatis tue, in plenum amoris tui consensum: tantaque fit coniunctio, tanta adhesio, tanta dulcedinis tue fruitio, ut unitas ab ipso Domino nostro Filio tuo uocetur, dicente, Ut sint ipsi unum in nobis; tante dignitatis, tante glorie, ut subsequatur et dicat, Sicut ego et tu unum sumus. O gaudium, o gloriam, o diuitias, o superbiam! Habet enim sapientia etiam sui generis superbiam, que dicit: Mecum enim sunt diuitie et gloria, opes superbe et iustitia .



CAPUT uIII. Per amorem nos fieri unum cum Deo.

16. Quid autem est absurdius uniri Deo amore, et non beatitudine? Beati enim uere et unice, et singulariter  et perfecte beati, qui uere et perfecte amant te. Beatum enim dixerunt populum cui hec sunt: sed mentiuntur, quia solus beatus cuius est Dominus Deus eius . Quid enim est beatum esse, nisi non uelle nisi bonum, et omnia habere quecumque uult? Te igitur uelle, et uehementer uelle, quod est amare, et singulariter amare, qui amari non dignaris cum aliqua omnino re siue carnali siue spirituali, siue terrestri, siue celesti, que non ametur pro te; hoc demum est non uelle nisi bonum, hoc est habere quecumque uult omnia: quia habet te quis, in quantum amat te. Ergo, et amore et beatitudine uniti Deo, intelligimus quod uere Domini est salus, et super populum tuum benedictio tua . Ideoque orationes nostras,  uota, et sacrificia, et omnia nostra offerimus tibi, Pater, assidue per Dominum nostrum Iesum Christum Filium tuum; credentes et intelligentes ex te, a te, et ad te, per ipsum nobis esse, quidquid nobis bene est, a quo ipsum esse habemus.

17. Que omnia per subministrationem Spiritus sancti tui habitantis in nobis credimus et intelligimus, quantum intelligere fas est; qui, ut dictum est, confirmans sibi et uniens spiritum nostrum, spirat in nobis, quando uult, quomodo uult, quantum uult: cuius sumus factura, creati in operibus bonis, existens sanctificatio nostra, iustificatio nostra, amor noster. Ipse enim est amor noster, quo ad te pertingimus, quo te amplectimur. Alioquin, o incomprehensibilis maiestas, comprehensibilis esse  uideris anime te amanti. Licet enim nullus sensus cuiuslibet anime uel spiritus te comprehendat, tamen totum te, quantus es, comprehendit amor amantis, qui totum te amat quantus es, si tamen est totitas ubi non est particularitas; si quantitas ubi non est tantitas; si est comprehensibilitas ubi hec omnia non sunt. Sed cum te amamus, afficitur spiritus noster Spiritui tuo sancto, per quem habitantem in nobis caritatem Dei diffusam habemus in cordibus nostris. Cumque amor tuus, amor Patris ad Filium, amor Filii ad Patrem, Spiritus sanctus habitans in nobis ad te est quod est, id est amor, omnem captiuitatem Sion, id est anime nostre omnes affectiones in se conuertens et sanctificans;  amamus te, uel tu 241 amas te in nobis; nos affectu, tu effectu: unum nos in te efficiens per unitatem tuam, id est ipsum Spiritum sanctum tuum, quem dedisti nobis, ut, sicut non est aliud Patri nosse Filium, nisi hoc esse quod est Filius, nichil aliud Filio nosse Patrem, nisi hoc esse quod est Pater; unde in Euangelio, Nemo nouit Patrem, nisi Filius; et nemo nouit Filium, nisi Pater ; et sicut Spiritui sancto nichil est aliud nosse uel comprehendere Patrem et Filium, quam hoc esse quod est Pater et Filius; ita nobis  amantibus Deum nichil sit aliud amare et timere Deum, et mandata eius obseruare, quam esse, et  unum spiritum cum Deo esse. Deum enim timere, et mandata eius obseruare, hoc est omnis homo . Adorande, tremende, benedicende, da eum nobis. Emitte spiritum tuum, et creabuntur, et renouabis faciem terre . Non enim in diluuio aquarum multarum, id est in perturbatione et confusione affectionum tam multarum, tam diuersarum, ad Deum approximabunt. Iam satis, Domine, durauit cataclysmus iste, pena filiorum Ade. Adduc spiritum super terram: recedat mare, recedat antique damnationis salsugo, et appareat arida, fontem uite sitiens. ueniat columba Spiritus sanctus, expulso teterrimo alite, et cadaueribus suis incumbente: ueniat, inquam, columba, ramo oliue, id est ramo refectionis et luminis, pacem annuntians  . Sanctificet nos sanctitas et sanctificatio tua, uniat nos unitas tua; ut Deo qui est caritas, uelut cognata quadam affinitate per caritatis nomen sociemur, et per uirtutem nominis uniamur.

18. Sed interest, Domine, quomodo quis te amet. Multi enim, sicut ait quidam a te illuminatus, amant ueritatem lucentem, et non amant redarguentem ; iustitiamque multi colunt affectu, a qua procul sunt effectu, approbantes eam, et amantes eam in se ipsa, non autem exercentes in se ipsis. Numquid isti uere te amant, o uera iustitia Deus? numquid isti uere te amant? Philosophi  mundi huius olim eam coluerunt et affectu amoris, et effectu operis, in tantum ut diceretur de eis ab eis:

Oderunt peccare boni uirtutis amore, .
Sed conuincuntur iustitiam non amasse qui non amauerunt te, a quo fons et origo, et in quem finis et recursus uere iustitie, et sine quo omnes iustitie hominum, sicut pannus menstruate. Non enim habebant fidem que per dilectionem operatur, licet affectatum quemdam amorem et opera quedam haberent honestatis: que quia ex fonte uere iustitie non prodibant, nec in uere iustitie finem ibant, tanto desperatius errabant, quanto fortius extra uiam currebant. uia enim, Pater, Christus  tuus qui dixit: Ego sum uia, ueritas et uita .



CAPUT IX. Amorem constare obseruantia preceptorum.

19. ueritas ergo tua, uel uita ad quam itur, uia per quam itur ueram et simplicem nobis describit formam diuine et uere philosophie, dicens ad discipulos suos: Sicut dilexit me Pater, et ego dilexi uos. Manete in dilectione mea. Si precepta mea seruaueritis, manebitis in dilectione mea, sicut et ego precepta Patris mei seruaui, et maneo in eius dilectione . Ecce dilectus dilecti, sicut in Psalmo legitur , cum Patre diligit Filium, et Filius manet in dilectione Patris usque ad plenam mandatorum eius obseruationem:  rursumque dilectus dilecti, cum dilectus discipulus diligit magistrum Christum usque ad obseruationem omnium eius mandatorum; et usque ad mortis necessitatem non perdit hanc uoluntatem, in illuminatione ueritatis et amoris eius, rebus omnibus et idoneis ad bonum, et pronis in malum, et inter utrumque mediis bene utens in bono, quod proprium est christiane uirtutis. Est enim uirtus, sicut iam ante nos dictum est, bonus usus libere uoluntatis: opus uero uirtutis, bonus illarum rerum usus, quibus etiam male uti possumus. Exinde, ne manca sit caritas, docemur amare proximum secundum legem caritatis puram: ut, sicut Deus nonnisi se ipsum amat in nobis, et nos solum Deum 242 dicimus amare, ita et proximum sicut nos  incipiamus amare, in quo solum Deum amamus sicut in nobis ipsis.

20. Sed utquid, Domine, tot uerba? Sed nuda est, Domine, et gelida et algens misera anima mea, et desiderans calefieri calore amoris tui. Ideo, uestem non habens, panniculos hos undecumque collectos contraho et consuo ad tegendam nuditatem meam; et non ut sapiens illa Sareptana duo ligna, sed surculos istos minutos, de deserti mei uastitate, de cordis mei spatiosa colligo uanitate, ut aliquando ingrediar in tabernaculum domus mee, et faciam mihi de pugillo farine, et de hydria olei, et comedam et moriar, uel non tam cito moriar : imo, Domine, non moriar, sed uiuam  et narrem opera Domini . Stans igitur in domo solitudinis quasi onager solitarius, et habitaculum habens in terra salsuginis, et attrahens uentum amoris mei , os meum aperio ad te, Domine, et attraho spiritum. Et nonnunquam, Domine, quasi clausis oculis ad te inhianti mittis mihi in os cordis, quod non licet mihi scire quid sit. Saporem quidem sentio, dulcem adeo, suauem adeo et confortantem, ut, si perficeretur in me, nichil ultra quererem: sed eum accipiens, nullo corporis uisu, nullo anime sensu, nullo spiritus intellectu aduertere me permittis quid sit. Cum accepero, tenere et ruminare uelo, et diiudicare eius saporem: sed statim transit. Deglutio quidem illud, quidquid illud est, in spem uite eterne:  sed operationis eius uirtutem diu ruminando, omnibus anime mee uenis et medullis quasi uitalem quemdam succum optabam transfundere, ut ab omnibus aliis affectionibus desiperet, et illud solum et semper saperet: sed festinat transire.

21. Et cum de inquisitione eius, uel acceptione, uel usu, formata quedam lineamenta memorie gestio arctius impressa committere, uel etiam memoriam labilem scripto iuuare, re et experimento cogor discere quid illud sit quod in Euangelio dicis de Spiritu: Et nescis unde ueniat, aut quo uadat. Quecumque enim quasi quibusdam lineamentorum figuris commendare curaui memorie, quorum quasi quodam reductu, cum uoluero, illuc me recolligam, ac per hoc subesse mihi uelim posse quotiescumque  uoluero; audiens a Domino, Spiritus ubi uult spirat , et sentiens etiam in me quia non quando ego uolo, sed quando ipse uult spirat: omnia illa mortua inuenio, et insipida, et ad te solum leuandos esse oculos, fons uite, ut in tuo solo lumine uideam lumen. Ad te igitur, Domine, ad te sunt, et sint oculi mei ad te; in te, de te proficiant omnes anime mee profectus: et cum defecerit uirtus mea, que nulla est, post te anhelent omnes eius defectus. Sed interim quamdiu me differs, quamdiu miseram, et anxiam, et anhelantem post te animam meam protrahis? Absconde me, obsecro, in abscondito faciei tue a conturbatione hominum, et protege me in tabernaculo tuo a contradictione linguarum . Sed  iam asinus reuocat, et pueri perstrepunt.



CAPUT X. Professio cultus et amoris erga Deum.

22. Nunc ergo, Domine, plena fide te Deum colo, unum te omnium principium et sapientiam, qua sapiens est quecumque anima sapiens est; et ipsum bonum, quo beata sunt quecumque beata sunt. Te unum Deum colo, adoro, benedico: te ex toto corde meo, ex tota mente mea, et ex omnibus  uiribus meis, uel amo uel amare desidero. Quisquis angelorum uel bonorum spirituum te diligit, scio quia et me diligit, diligentem etiam se in te. Quisquis in te manet, et potest sentire preces uel affectiones humanas, scio quod in te me exaudit, in quo et ego eorum glorie congratulor. Quisquis te habet bonum suum, in te me adiuuat, nec mihi tui participationem potest inuidere. Solius enim apostate spiritus est, nostram miseriam suam facere letitiam, nostrum bonum suum damnum: nimirum quia a communi omnium bono et uera beatitudine lapsus, non est subditus ueritati, priuato suo gaudens, et commune omnium odiens bonum. Te igitur Deum Patrem, quo creatore uiuimus; 243 te Sapientiam Patris, per quam reformati  sapienter uiuimus; te sanctum Spiritum, quem et in quo diligentes beate uiuimus et beatissime uiuemus; unius substantie Trinitatem, unum Deum, a quo sumus, per quem sumus, in quo sumus; a quo peccando discedimus; cui dissimiles facti sumus; a quo perire non permissi sumus; principium ad quod recurrimus, formam quam sequimur; gratiam qua reconciliamur; adoramus et benedicimus: tibi gloria in secula seculorum. Amen.





EIUSDEM GUILLELMI TRACTATUS DE NATURA ET DIGNITATE AMORIS.



CAPUT PRIMUM. Amorem homini naturaliter inditum, carnis uitio corruptum degenerasse.


1. Ars est artium ars amoris, cuius magisterium ipsa sibi retinuit natura, et Deus auctor nature. Ipse enim amor a Creatore inditus, nisi naturalis eius ingenuitas adulterinis aliquibus affectibus prepedita fuerit; ipse, inquam, se docet, sed docibiles sui, docibiles Dei . Est quippe amor uis anime naturali quodam pondere ferens eam in locum uel finem suum. Omnis enim creatura siue spiritualis, siue corporea, et certum habet locum quo naturaliter fertur, et naturale quoddam pondus quo fertur. Pondus enim, ut ait quidam uere philosophus, non semper fert ad ima: ignem sursum,  aquam deorsum, sic et de ceteris. Nam et hominem agit pondus suum, naturaliter spiritum ferens sursum, corpus deorsum, unumquodque in locum uel finem suum. Quis enim corporis locus? Terra, inquit, es, in terram ibis . De spiritu uero in libro Sapientie: Et reuertetur, inquit, spiritus ad eum qui creauit eum . uide hominem dissolutum, quomodo totus pondere suo fertur in  locum suum: cum res bene et ordine suo procedit, spiritus redit ad Deum, qui creauit eum; corpus ad terram, nec in terram solum, sed in elementa, ex quibus compactum et formatum erat. Cum enim quiddam in eo terra, quiddam aqua, et quiddam er sibi uindicet; cum naturalis compactionis naturalis sit dissolutio, pondere suo unumquodque recurrit ad suum elementum: et tunc plena facta est dissolutio, cum horum omnium in locum suum facta fuerit restitutio. Que utrum corruptio, uel putredo, et non potius, ut dictum est, resolutio melius uocanda sit, iudicet qui uult. Et cum horum nichil a nature sue tramite aberret; sola misera anima et degener spiritus, cum per se naturaliter eo tendat, peccati uitio corrupta nescit, uel difficile discit ad  suum redire principium. Naturali quidem pondere suo semper eo impellitur: cum beatitudinem desiderat, beatitudinem somniat, nonnisi beatus esse querit. Beatus autem ille, et non alius, cuius est Dominus Deus eius . Sed beatitudinem querens non in regione sua, nec in uia sua, longe aberrat a naturali intentione sua. Ideoque amissa doctrina sua naturali, opus iam habet doctore  homine, qui de beatitudine, que naturaliter queritur amando, doceat; admonendo ubi, et quo, in qua regione, qua uia queratur.

2. Amor ergo, ut dictum est, ab auctore nature naturaliter est anime humane inditus: sed postquam legem Dei amisit, ab homine est docendus. Non est autem docendus, ut sit tanquam qui non sit; sed ut purgetur, et quomodo purgetur; et ut proficiat, et quomodo proficiat; ut solidetur, et quomodo solidetur, docendus est. Nam et fedus amor carnalis feditatis sue olim habuit magistros, in eo quo corrupti erant et corrumpebant tam perspicaces, tam efficaces, ut ab ipsius feditatis amatoribus et sociis, doctor artis amatorie recantare cogeretur, quod intemperantius cantauerat; et de  amoris scribere remedio, qui de amoris carnalis scripserat incendio: qui in amoris incentiua uel uetera quasi per 244 quemdam pruritum exsecranda, uel in noua inuenienda toto se effuderat ingenio  . Non utique amoris carnalis feruorem uidebatur ille docere, qui tam in docendis, quam in eo qui docebat, sine quouis rationis temperamento naturali quodam igne estuabat: sed naturalem eius uim indisciplinatis quibusdam disciplinis in quamdam erudiebat lasciuiam, et superuacuis quibusdam fomentis luxurie in quamdam perurgebat insaniam. In illis enim prauis et nequam hominibus ex superfluenti carnalis concupiscentie uitio, totus deperierat ordo nature. Quippe cum debito nature ordine,  spiritus eorum naturali pondere suo, amore suo sursum ferri deberet ad Deum qui creauit eum; carnis humiliatus illecebris, non intellexit, et comparatus iumentis insipientibus similis factus est illis , factique sunt de quibus diceretur, Non permanebit spiritus meus in hominibus istis, quia caro sunt : in quorum persona, Factum est, inquit, cor meum tanquam cera liquescens in medio uentris mei . In angusta quippe corporis parte cor locatum  ad concupiscentie carnalis ignem degenere quadam  mollitie liquescens, totum defluxit in uentrem, et in medium uentris; uidelicet non sapiens nisi ea que uentris sunt, et de uentre in uentris inferiora, omnia confundens, omnia degenerans, omnia adulterans, amoris naturalem affectum peruertens in brutum quemdam carnis appetitum: non solum que non licet appetentem cum contumeliis corporis in passionibus ignominie, sed adeo oblitum sue antique generositatis, ut, qui creatus erat Deo soli, a corruptis et corruptoribus suis estimetur esse potius luxurie naturale domicilium et uitiorum omnium prostibulum. Infelices, qui in tantum natura reclamante sibi uiluerunt, ut anime sue locum, qui  proprius Dei creatoris erat, et nulli creature communicabilis, sedem satane, sedem spurcitiarum, et omnis immunditie constituerint.



CAPUT II. De ortu et progressu amoris.

3. Acturi igitur de amore, prout dederit ipse cuius amori operis ipsius sudat intentio, primum quasi a primordiis ipsius narrationis seriem inchoantes, quasi per succedentes sibi etates profectuum eius processum ordiamur, usque ad senectam uberem, que non est plena senilis doloris, sed plena misericordie uberis. Sicut enim secundum etatum incrementum uel decrementum puer mutatur in iuuenem, iuuenis in uirum, uir in senem; secundum qualitatum mutationes, etiam etatum nomina mutantes:  sic secundum uirtutum profectum uoluntas crescit in amorem, amor in caritatem, caritas in sapientiam. Nec debet latere de amore, de quo agimus, quibus ortus sit natalibus, qua nobilitatis linea insignis habeatur; uel quo oriundus loco. Primum igitur eius natiuitatis locus Deus est. Ibi natus, ibi alitus, ibi prouectus; ibi ciuis est, non aduena, sed indigena. A Deo enim solo amor datur, et in ipso permanet, quia nulli nisi ipsi et propter ipsum debetur. Porro si de natalibus eius agitur; cum Trinitas Deus hominem crearet ad imaginem suam, quamdam in eo formauit Trinitatis similitudinem, in qua et imago Trinitatis creatricis reluceret; et per quam nouus ille mundi incola, simili naturaliter ad  simile recurrente, principio suo, creatori suo indissolubiliter inhereret, si uellet; ne multiplici creaturarum uarietate illecta, abstracta, distracta, creata illa trinitas inferior a summa et creatricis Trinitatis unitate recederet. Etenim cum in faciem noui hominis spiraculum uite, spiritualem uim, id est intellectualem, quod sonat spiratio et spiraculum; et uitalem, id est animalem quod sonat nomen uite, infudit, et infundendo creauit; in eius quasi quadam arce uim memorialem collocauit, ut Creatoris semper potentiam et bonitatem memoraret: statimque et sine aliquo more interstitio, memoria de se genuit rationem: et memoria et ratio de se protulerunt 245 uoluntatem. Memoria quippe habet et continet quo tendendum sit; ratio, quod tendendum  sit: uoluntas tendit: et hec tria unum quiddam sunt, sed tres efficacie; sicut in illa summa Trinitate una est substantia, tres persone: in qua Trinitate sicut Pater est genitor, Filius genitus, et ab utroque Spiritus sanctus; sic ex memoria ratio gignitur, ex memoria et ratione uoluntas procedit. Ut ergo Deo inhereret creata in homine rationalis anima, memoriam sibi uindicat Pater; rationem Filius; uoluntatem ab utraque procedentem ab utroque procedens Spiritus sanctus.

4. Ecce quibus orta natalibus uoluntas, cuius natiuitatis, cuius adoptionis, cuius dignitatis, cuius nobilitatis. Que cum, preueniente et cooperante  gratia, Spiritui ipsi sancto, qui Patris et Filii amor est et uoluntas, bono sui assensu incipit inherere; et uehementer incipit uelle quod Deus uult, et quod uolendum memoria suggerit et ratio: et uehementer uolendo amor efficitur. Nihil enim aliud est amor quam uehemens in bono uoluntas. Per se enim uoluntas simplex est affectus, sic anime rationali inditus, ut sit capax tam boni quam mali: bono replendus, cum adiuuatur a gratia; malo, cum sibi dimissus deficit in semetipso. Ne enim a Creatore aliquid anime deessset humane, libera in utramuis partem data est ei uoluntas: que, cum adiuuanti concordat gratie, uirtutis accipit profectum et nomen, et amor efficitur: cum sibi dimissa se ipsa secundum se ipsam frui uult, sui in se ipsa patitur  defectum; et quot habet uitia, tot uitiorum sortitur nomina, cupiditatis, auaritie, luxurie et alia huiusmodi.

5. Primo itaque profectu suo uoluntas, quasi in Pythagorice littere biuio, libera constituta, si secundum dignitatem naturalium suorum erigitur in amorem, secundum naturalem uirtutum suarum ordinem de amore, ut dictum est, in caritatem, de caritate proficit in sapientiam. Sin autem, nullo ordine sui, iusta tamen ordinatione Dei, precipiti acta ruina, tenebris confusionis obruta sepelitur in inferno uitiorum, nisi a gratia citius ei fuerit subuentum. Si uero uia inferni relicta, sursum ceperit gressum attollere, et gratiam sequens deducentem et enutrientem, adulta fuerit in amorem; iam in iuuentutis  constituta fortitudine, a spiritu timoris, quo hactenus ut puer timebat penam, in spiritum pietatis incipit proficere, in eum a quo incipit iam nouam gustare gratiam, pie iam incipiens amare Deum et colere, de quo scriptum est: Pietas est cultus eius . Hic ergo iuuenis non etatis, sed uirtutis naturalem fortitudinem exserat et uirtutem; nec iuuentutis  naturalia perdat incentiua. Quibus si insaniunt qui corrumpunt, qui in imagine pertranseunt, quorum spiritus ut spiritus bestiarum uel pecorum, quorum carnes, iuxta prophetam, ut carnes sunt asinorum : multo magis eos qui in ueritate sunt amoris, et  spiritualibus eius aguntur incentiuis, in spiritualis iuuentutis feruore suo licet modo insanire. Grauis enim opprobrii res est in naturam, si plus in deterius proficere possunt eius corruptores, quam in bonum ueri amatores.



CAPUT III. De sancta quadam amoris insania, in homine uere religioso requisita.

6. Audi sanctam insaniam: Siue mente, inquit Apostolus, excedimus, Deo; siue sobrii sumus, uobis . uis adhuc audire insaniam? Si dimittis, inquit, eis peccatum, dimitte: sin autem, dele me de libro quem scripsisti .  uis aliam? Ipsum audi Apostolum: Optabam, inquit, anathema esse a Christo pro fratribus meis . Nonne quedam mentis bene affecte sana quedam uidetur insania, quod impossibile sit effectu, habere fixum in affectu; pro Christo anathema uelle esse a Christo? Hec ad sancti Spiritus aduentum apostolorum fuit ebrietas: hec Pauli insania, cum diceret ad eum Festus, Insanis, Paule . Mirumne erat si insanire pronuntiabatur, qui in ipso mortis periculo ipsos iudices suos, a quibus pro Christo iudicabatur, ad Christum conuertere nitebatur? Non 246 hanc insaniam multe littere in eo faciebant, sicut dicebat rex ueritatem intelligens sed dissimulans, sed, ut dictum est, sancti Spiritus ebrietas, in qua et in paruo et in  magno similes eos sibi facere gestiebat qui eum iudicabant. Et ut cetera omittam, que maior, que magis inopinata insania, quam hominem relicto seculo desiderantem et ardentem inherere Christo, pro Christo rursum necessitate obedientie et caritatis fraterne inherere seculo; tendentem in celum semetipsum mergere in cenum? Hic est Beniamin adolescentulus, qui in mentis sue excessu  nec se, nec suum aliquid sentit, sed eum solum in quem totus excessit. Hac insania insani erant martyres inter tormenta ridentes. Cur hic non dicam quod in feruore lasciuie sue lasciuus peta dicebat, »Insanire libet  ?«

7. Hic ergo licet emineat feruor iuuenilis, et feruens religionis cursus; qui quamuis adhuc in hoc  statu nec habeat nec habere debeat, frenum tamen patitur rationis. Feruorem enim nouitiorum non docent ille misericordes in se ipsum discretiones, et discretionum dispensationes, facilesque indulgentie suo iudicio: non tamen recusande sunt alieno. A se ipso in se ipsum rigida debet esse censura, et districta seueritas: ad regentem autem uel consulentem paternam uel fraternam caritatem et pietatem, lenis et obediens in omnibus humilitas. Si alterum desit: uel in deside et tepido non spero cursus perseuerantiam, uel in precipiti timeo ruinam. Propter quod tota debet esse discretio nouitii, stultum se in omnibus pro Christo facere, et ex alieno pendere arbitrio; maxime si seniorem talem  habet de quo certum est quod a Deo discit quod hominem doceat. Ubi tamen proficienti et obedienti non facile presumenda est iudicandi licentia, quandiu manifeste nil contra Deum precipitur, donec longa et patiens experientia intellectum super his dabit auditui. Ad eam uero maxime se semper obedientiam studeat exercere, de qua scriptum est, Castificantes corda uestra in obedientia caritatis : hec est enim Dei uoluntas et beneplacens, et perfecta.

8. Ad hec autem obtinenda et conseruanda, continua appetenda sunt presidia sedule et longanimis orationis: in qua tanta sit fides, ut speret omnia;  tanta deuotio, ut Deum uideatur cogere; tantus amor, ut omnia que petit, in ipsa oratione se sentiat obtinere; tam benigna humilitas, ut in omnibus non suam, sed Dei uoluntatem in se fieri preoptet. Studeat etiam habere hic talis et amplectatur cordis puritatem, corporis munditiam, silentium, uel uerbum ordinatum; oculos stabiles, et non sublimes; aures non prurientes; uictum et somnum sobrium, et qui faciat, non impediat boni operis dietam; manus continentes, gressum mitem: non ridendo cordis prodere lasciuiam; sed leniter subridendo, gratiam: meditationes spirituales et assiduas, opportunas lectiones, et non curiosas: ad maiores subiectionem, ad seniores reuerentiam, ad iuniores dilectionem: non desiderare preesse, amare subesse,  omnibus cum quibus est, uelle prodesse: non seueritate obrui, non lenitate exinaniri: in uultu serenitatem, in corde ad omnes habere dulcedinem, in opere gratiam. Hic etiam locus et tempus est uoluptates amputandi, uitia omnia exstirpandi, uoluntates frangendi; ut ceteris non uoluntatibus, sed uoluntatum simulacris precisis et amputatis, sicut adulterinis quibusdam et sponte nascentibus ramusculis, spes proficiendi augeatur naturali et uere uoluntati. Ille enim non tam sunt uoluntates, quam appetitus anime: concupiscentia scilicet carnalis, concupiscentia oculorum, et ambitio seculi .



CAPUT Iu. De studio et conatu ad profectum seu perfectionem amoris.


9. Hic qui plus amat, plus currat: hic labor, hic opus est; labor multorum sudorum, opus multorum laborum: maxime cum cecus adhuc amor quod facit faciat, sed nesciat adhuc unde ueniat, aut quo uadat: et sic huiusmodi operetur affectibus, sicut cecus manibus, qui manibus quidem operatur, sed nec manus uidet quibus 247 operatur, nec opus quod operatur. Sicut enim si uidens quis in aliquod opus erudiat non uidentem, trahit docendum, curuat, erigit et disponit, in usum quemdam potius quam in artem eum agens suscepti operis: sic per omnia que supra dicta sunt, cecus amor extrinsecus in quamdam uite et morum formatur honestatem. Cum  uero interioris hominis substantia longo discipline usu emollita plene poterit imprimi et informari in eorum formam, tunc fructum pacatissimum operabitur salutis; tunc in re, non specie horum omnium et similium percipiet utilitatem. Quecumque enim obseruanda texuimus, nondum sunt in affectu, sed in desiderio et rationis magisterio: et de his omnibus humiliter adhuc cantat ad Deum, Concupiui desiderare iustificationes tuas . Sicut tamen dixi de ceco, quamuis adhuc non uideat oculus, non cesset operari manus: ut qui proficere uult in magno, fidelis sit in minimo; et in eo in quo ex conditoris largitate iam prerogatum habet ius potestatis, officium exhibeat bone uoluntatis, in corpore scilicet proprio; faciatque quod dicit Apostolus:  Humanum dico propter infirmitatem carnis uestre. Sicut enim exhibuistis membra uestra seruire immunditie et iniquitati ad iniquitatem, ita nunc exhibete membra uestra seruire iustitie in sanctificationem : ac si dicat, Cum amor in caritatem transierit, cum anima perfectam suam adepta fuerit puritatem; tunc uobis dicam uel indicam longe aliud quid et diuinum Nunc interim accipite istud humanum: ut, sicut in tempore ueteris negligentie et peccati, liberi fuistis iustitie; iustitie in nullo, in omnibus autem peccato exhibentes membrorum officium, et hoc ad iniquitatem: sic amodo exhibeatis membra uestra seruire iustitie in sanctificationem. In quo si fidelis, ut dictum est, apparuerit, incipiet in se ipso experiri quod Dauid dixit: In  nomine tuo leuabo manus meas. Sicut adipe et pinguedine repleatur anima mea . Si enim spiritu facta carnis mortificauerit , si Deum in opere suo glorificauerit; ex hoc anima adipe gratie et pinguedine sancti Spiritus repleta, renouari incipit spiritu mentis sue, et induere nouum hominem, qui secundum Deum creatus est in iustitia et sanctitate ueritatis .

10. Ex hoc enim iam rerum facies noua ei incipit apparere; carismata meliora, in quorum emulatione hactenus laborauerat, familiarius se ei aperire; corpus sanctis humiliatum disciplinis, ex consuetudine iam bona in spontaneum spiritus seruitium transire; noui hominis interior facies de die in diem renouari, et usque ad speculanda Dei bona reuelari:  iam frequentes et improuise theophanie, et sanctorum splendores animam continuo laborantem desiderio incipiunt refocillare et illustrare; quia sapientia occurrens in uiis hilariter, sicut dicit Iob, Abscondit lumen in manibus, et precipit ei ut rursus adueniat, et annuntiat de ea amico suo, quod possessio eius sit, et ad eam possit ascendere . Ex quo iam diu laborans anima, insolitas quasdam et dulces affectiunculas incipit colligere, in quibus tenere requiescit cum adsunt; cruciatur, cum auferuntur, et non redeunt ad uotum. Sicut enim ruri enutrita et ruralibus assueta cibariis, cum affectiones has, quas diximus, quasi in primo ingressu aule regie ceperit degustare, nonnunquam ignominiose depulsa, uiolenter expulsa, in  domum paupertatis sue, uix ultra [Al. iterum ultro, mendose] redire acquiescet: et frequenter ad ianuam recurrens, importuna, improba, et anxia, sicut inops, sicut mendica, sperans, suspirans inspicit, suspicit si quid sibi porrigatur, si quando aperiatur: et aliquando improbitate et importunitate sua sic euincit omnia obstacula et transgreditur, ut usque ad interiorem sapientie mensam precipiti transiliens desiderio, impudens, et illico reexpellenda assideat conuiua, et audiat, Comedite, amici; et inebriamini, karissimi . Ex hoc iam innascitur sancte paupertatis amor, latendi studium, odium secularium distractionum, orationis usus, psalmodia frequens.



248 CAPUT u. De periculis et damnis neglecte gratie, et laudibus uere caritatis.


11. Sed graue, nisi impediatur, occurrit tentationis impedimentum, quod multorum cursum usque huc prosperum et felicissimum uel grauiter retardet, uel retro nonnunquam in quamdam teporis ignauiam reflectat. Quod enim a Patre pio in uia accipit ne deficiat, sic incipit habere quasi sufficiat: et hic proficiendi metam constituens, ubi desinit proficere, ibi incipit deficere. Quin etiam conculcans gratiam Dei, et uanam de ipsa contra ipsam sibi fabricans fiduciam, uel in ore, uel in corde iactat se non usquequaque a Deo derelictum, toties sibi iudicium manducans et bibens, quoties uisitationis et consolationis  a Deo accipit gratiam, et inde non in Domini, sed in uoluntatum suarum exsecutionem presumit fiduciam. Inimici Domini, ait Psalmista, mentiti sunt ei, et erit tempus eorum in secula. Et cibauit illos ex adipe frumenti, et de petra, melle saturauit eos . Audi cibatos, et audi inimicos: audi saturatos, et audi mentitos: audi non solum frumentum, sed adipem frumenti: non petram, sed mel de petra, occultam scilicet et diuinam sacramentorum gratiam, de qua saturati perhibentur qui inimici conuincuntur; quod si non fuissent inimici non tam cito potuissent saturari. Qui enim saturatus est, non plus petit quam accipit, quia plenus est: et quod habet, ei satis est. Hoc est, post primam illuminationem, ut ait Apostolus, post gustum  doni celestis, post participationem Spiritus sancti, post gustum nichilominus boni uerbi Dei, uirtutumque futuri seculi, uoluntarie peccando post acceptam notitiam ueritatis, rursum sibimetipsis Filium Dei crucifigere et conculcare, et sanguinem testamenti pollutum ducere, in quo sanctificati sunt, et spiritui gratie contumeliam facere. Quid enim aliud est Filium Dei sibi crucifigere, quam facere mala, ut ueniant bona, confidenter peccare, et cruci Christi quidquid peccant imponere? O si audiant quod sequitur: Terra sepe superuenientem imbrem bibens; et generans herbam opportunam his a quibus colitur, accipit benedictionem a domino: proferens autem spinas et tribulos, reproba est, et maledictioni proxima; cuius finis est in combustionem. Sed redeamus  ad meliora, ut ait ipse Apostolus, et uiciniora saluti .

12. Iam ergo bone spei iuuenis, cuius Deus iuuentutem incipit letificare, crescere incipit in uirum perfectum, in mensuram etatis plenitudinis Christi . Iam enim amor incipit confortari et illuminari, et transire in affectum et nomen maioris uirtutis, et amplioris dignitatis. Amor quippe illuminatus caritas est; amor a Deo, in Deo, ad Deum caritas est. Charitas autem Deus est: Deus, inquit, caritas . Breuis est laus, sed concludens omnia. Quidquid de Deo potest dici, potest dici et de caritate; sic tamen ut, considerata secundum naturas doni et dantis, in dante nomen  sit substantie, in dato qualitatis; sed per emphasim donum etiam caritatis Deus dicatur, in eo quod super omnes uirtutes uirtus caritatis Deo cohereat et assimiletur. De caritate quid dicemus? audiuimus famam eius, non nouimus eam, non uidimus eam. Apostolus eam nouit, qui, excellentiorem uiam eam appellans, in laudem eius totum se effudit, dicens: Et adhuc excellentiorem uiam uobis demonstro. Si linguis hominum loquar et angelorum, caritatem autem non habeam, factus sum uelut es sonans, aut cymbalum tinniens. Et si habuero prophetiam, et nouerim mysteria omnia et omnem scientiam, et si habuero omnem fidem, ita ut montes transferam, caritatem autem non habeam, nichil sum. Et si distribuero in cibos pauperum omnes facultates  meas, et tradidero corpus meum ita ut ardeam, caritatem autem non habeam, nichil mihi prodest. Charitas patiens est, benigna est: caritas non emulatur, non agit perperam, non est ambitiosa, non querit que sua sunt, non inflatur, non irritatur, non cogitat malum, non gaudet super iniquitate, congaudet autem ueritati; omnia suffert, omnia credit, omnia sperat, omnia sustinet. Charitas nunquam excidit, siue prophetie euacuabuntur, siue lingue cessabunt, siue scientia destruetur. Nunc 249 autem manent fides, spes, caritas, tria hec: maior autem his est caritas . Hoc est iugum Domini suaue, et onus leue: onus quod portantem portat, et leuigat; onus leue Euangelii, suaue eis, quibus dicit ipse Dominus, Iam non dicam uos seruos,  sed amicos meos . Qui enim prius portare non poterat precepta Legis, postea illi leuia sunt precepta Euangelii per cooperantem gratiam. Qui primum non poterat implere, Non occides , postea leue habet pro fratribus animam ponere; et sic de reliquis: sicut cum iumento imponitur onus graue, et refugit quasi importabile, adducitur quadriga uolubilis, id est Euangelium, discurrens per totum mundum, et onus quod quasi graue refugiebat primum, postea sine labore trahit duplicatum. Sic auicula que implumis est et sine alis, se ipsam non potest portare; pondere plumarum et alarum addito, aduolat sine labore: sic et panis durus qui per se transire non potest, adiectione  lactis uel alterius liquoris colabilis fit in gutture.

13. Amor ergo prius habuit conatum, et aliquem affectum; caritas effectum. Iam enim tanto leuius operatur caritatis manus, quanto eam adiuuat illuminatus oculus. Primum quidem operamur per manum, deinde manu tergimus oculum: unde dicit, A mandatis tuis intellexi . Iam enim incipit opera sua intelligere, et affectiones discernere: iam sic afficitur uirtutibus, ut, sicut Deo hoc est esse quod bonum esse, sic iam iuste et sancte anime non aliter sit esse quam sancte, et iuste, et pie esse: sancte in semetipsa, iuste ad omnes, pie ad Deum. Ex augmento enim gratie Dei sic afficit iustam animam iustus affectus, ut iam in nulla sui parte, uel cogitatuum uel affectuum, uel  actuum sciat uel possit esse nisi iusta, in toto suo, in omni eo quod est iustitie, plene et indissolubiliter affecta. Unde dicit Apostolus: Charitas nunquam excidit. Aliquando quidem titubat, uel deuiat affectionis uel operis effectus, quamdiu in hac uita non potest uidere caritas nisi ex parte et per speculum in enigmate: sed integer tamen semper et solidus in sua uirtute suus permanet affectus.



CAPUT uI. Amorem conseruari, etiam dum homo, quasi inuitus, legi carnis et peccati seruit.

14. Aliud quippe est affectus, aliud affectio. Affectus est qui generali quadam potentia et perpetua quadam uirtute firma et stabili mentem possidet, quam per gratiam obtinuit. Affectiones uero sunt  quas uarias uarius rerum et temporum affert euentus. Infirmitas enim carnis ex uitio prime originis sepe offendit, sepe cadit, sepe ledit grauiter, et leditur mente interius dolente, et patiente potius quam agente quod perperam foris geritur; nec tamen caritatem perdente, sed ex caritate gemente et clamante ad Deum: Infelix ego homo; quis me liberabit de corpore mortis huius? Unde dicit Apostolus: Ego, inquit, mente seruio legi Dei, carne autem legi peccati: Et rursum: Non ego operor illud, sed quod habitat in me peccatum . Itaque quisquis ille est, sicut dicit beatus Ioannes, secundum hoc quod natus est ex Deo, id est secundum interioris hominis rationem, in tantum non peccat,  in quantum peccatum quod corpus mortis foris operatur, odit potius quam approbat, semine spiritualis natiuitatis, quo ex Deo natus est, eum interius conseruante. Quod etsi interim aliquando incursu peccati leditur et atteritur, radice tamen caritatis in altum defixa non perit: imo statim fecundius et uiuacius conualescit in spem boni fructus, et surgit. Sic enim dicit beatus Ioannes: Omnis enim qui natus est ex Deo, peccatum non facit; quoniam semen ipsius in eo manet: et non potest peccare, quia ex Deo natus est . Notanda uis uerborum. Non, inquit, peccatum facit, quod patitur potius quam facit qui natus est ex Deo: et non potest peccare, perseuerando scilicet in peccato, dum legi Dei, cui  mente seruit, etiam carnem festinat subigere, que  tentatione et peccato incurrente, legi peccati uidebatur seruire. Petrus cum peccauit, caritatem non amisit  : quia peccauit potius in ueritatem, quam in caritatem, cum eius se non esse mentitus est in ore, cuius 250 totus erat in corde. Ideoque negationem falsitatis continuo lacrymis lauit ueritas caritatis . Sic et Dauid cum peccauit , caritatem non perdidit, sed obstupuit quodammodo in eo caritas ad uehementem tentationis ictum: et caritatis in eo nequaquam facta est abolitio, sed quasi quedam soporatio; que mox ut ad uocem arguentis prophete euigilauit, continuo in illam ardentissime caritatis confessionem erupit, Peccaui Domino: et continuo audire meruit, Dominus transtulit a te peccatum tuum; non morieris  .

15. Adhuc in laude caritatis, amor in fide est et spe; caritas in se ipsa est, et per se ipsam. Potest etiam esse ut fides et spes sint sine caritate: ut autem caritas fidem et spem in se non contineat, non potest esse. Fides enim quod amatur esse asserit, spes promittit. Amat igitur qui in fide et spe amat, sicut amari potest quod creditur tantum et speratur: caritas creditum et speratum iam habet, iam tenet, iam complectitur. Amor igitur fidei et spei Deum uidere desiderat, quia amat: caritas quia uidet, amat. Ipsa enim est oculus, quo uidetur Deus. Habet enim anima etiam sensus suos, habet uisum suum uel oculum, qui uidet Deum. Sicut enim corpus habet  suos quinque sensus, quibus anime coniungitur, uita mediante: sic et anima suos quinque sensus habet, quibus Deo coniungitur, mediante caritate. Unde dicit Apostolus: Nolite conformari huic seculo, sed renouamini nouitate sensus uestri, ut probetis que sit uoluntas Dei bona, et beneplacens, et perfecta . Hic ostenditur quia per sensus corporis ueterascimus, et huic seculo conformamur: per sensum uero mentis renouamur in agnitionem Dei, in nouitatem uite, secundum uoluntatem et beneplacitum Dei. Quinque enim sunt corporis sensus animales uel corporales, quibus anima corpus suum sensificat : tactus, gustus, odoratus, auditus, uisus. Similiter quinque sunt sensus  spirituales, quibus caritas uiuificat animam: id  est, amor carnalis parentum, amor socialis, amor naturalis, amor spiritualis, amor Dei. Per quinque sensus corporis, mediante uita, corpus anime coniungitur: per quinque sensus spirituales, mediante caritate, anima Deo consociatur.



CAPUT uII. Supradicti amores quinque sensibus comparantur.

16. Tactui comparatur amor parentum: quia affectus iste promptus omnibus, et quodammodo grossus et palpabilis, sic se omnibus naturali quodam occursu prebet et ingerit, ut effugere eum non possis, etiam si uelis. Tactus enim sensus est totus corporalis, qui ex quorumlibet corporum coniunctione conficitur; si tamen unum eorum, aut utrumque uiuat, ut tactus esse possit. Sicut enim quoquo te  uerteris, corpus tuum non potest esse sine tactu: sic nec anima tua sine hoc affectu. Propter quod in Scripturis amor iste non multum commendatur; imo ne sit nimius cercetur, dicente Domino: Si quis non odit patrem suum aut matrem suam, non potest meus esse discipulus .

17. Secundo, gustui comparatur amor socialis, amor fraternus, amor sancte et catholice Ecclesie, de quo scriptum est: Ecce quam bonum et quam iucundum habitare fratres in unum! Quia sicut per gustum uita administratur corporis; sic illi mandauit Dominus benedictionem et uitam [al. add. usque in seculum]. Gustus etiam licet corporaliter exerceatur, saporem tamen introrsus generat, quo anima afficitur: propter quod corporalis quidem maxime hic  sensus, sed tamen ex parte aliqua etiam animalis esse comprobatur. Sic et amor socialis, quia ex corporali cohabitatione in unum, ex similitudine professionum, ex parilitate studiorum, aliisque huiusmodi causis, confederatur, mutuisque officiis enutritur, maxime animalis esse uidetur. Sed tamen ex magna parte et spiritualis est, quia sicut sapor est in gustu, sic affectus fraterne caritatis flagrat [al. fragrat] in affectu, de quo scriptum est: Sicut unguentum in capite, quod descendit in barbam, barbam Aaron; quod descendit in oram uestimenti eius, sicut uos Hermon qui descendit in montem Sion .

251 18. Tertio, odori comparatur amor naturalis,  qui naturaliter ex ipsius nature similitudine et consortio absque omni spe recompensationis omnem hominem diligit: qui ex occultis nature recessibus ueniens, et anime se ingerens nichil humanum ab eo patitur esse alienum. Sensus autem iste magis animalis esse uidetur quam corporalis, id est odoratus, quia ad creandum eum interius corpus nichil agit preter leuem instrumenti sui, id est narium attractum; et licet haustus per corpus, animam tamen afficit, non corpus. Sic et amor naturalis magis spiritualis esse uidetur quam animalis; quia, preter solum connaturalis humanitatis respectum, non consanguinitas, non societas, nec aliqua omnino in eo necessitudo huiusmodi consideratur.

19. Quarto auditui comparatur amor spiritualis,  amor inimicorum. Auditus enim nichil interius, id est intra corpus, operatur, sed exterius quodammodo, id est ad aures pulsans, animam euocat ut exeat et audiat. Sic et amorem inimicorum in corde nulla uis nature, nullus alicuius necessitudinis suscitat affectus, sed sola obedientia, que per auditum significatur. Ideoque amor iste spiritualis dicitur. Ideo etiam quia ad Filii Dei similitudinem, et filiorum Dei proficit dignitatem, dicente Domino: Benefacite his qui oderunt uos, ut sitis filii Patris uestri qui in celis est , et reliqua.

20. Quinto, uisui comparatur amor diuinus. uisus enim principalis est sensus: sicut inter omnes affectiones principatum obtinet amor diuinus. A uisu oculorum ceteri sensus uidere dicuntur, cum solus  uideat oculus. Dicimus enim, Tange et uide, gusta et uide, sicque de reliquis: sicque ab amore diuino cetera dicuntur amari, que bene amantur; cum luce clarius constet nil debere amari, nisi propter Deum; nec amari rem que propter aliud quid amatur, sed id potius propter quod amatur. Unde est: A quo omnis paternitas in celis et in terra nominatur . uisus uis quedam est anime mera, et potens, et pura: sic et amor diuinus potens est, quia magna operatur; sed est purus, quia, sicut ille ait, nichil inquinatum in eum incurrit . Non enim dignatur Deus amari cum aliqua alia re, que propter ipsum non amatur. uisus item in eminenti corporis arce et insigni capitis loco positus, et secundum  ipsius corporis formam infra habet, et ordine, et dignitate, et uirtutis potentia omnia ceterorum sensuum instrumenta, ipsosque sensus, quos, ut ita dicam, animaliores, propinquiores; quos uero corporaliores, remotiores. Infimus enim omnium et ceteris ignobilior tactus, licet communis esse uideatur totius corporis, tamen proprie manuum est. Sic mens que caput est anime, et principale ipsius mentis, sedes esse debet amoris Dei, ut sub se habeat et regat et illustret ceteros amores; nec sit in eis quod se abscondat a calore eius, et lumine eius: quos quidem spiritualiores, habens propinquiores; quos uero animaliores uel carnaliores, remotiores; cum dilexerimus Dominum nostrum ex toto corde nostro,  et ex tota anima nostra, et ex omnibus uiribus nostris, et proximum nostrum sicut nos ipsos. uisus, ut diximus, in digniori corporis loco sedem habens, etiam super ipsam animalitatis uirtutem aliquid moliri uidetur: et mentis uel memorie, quantum fas est, gestit imitari uirtutem, uno hore momento medium celi peruolans, in uno momenti puncto plurima terrarum stadia transuolans, sic et illuminatus amor Dei, suam in anima christiana sedem obtinens, ad quamdam diuine potentie similitudinem eam prouehit, dum omnem creaturam angustam et breuem, imo nullam uideri facit ad comparationem Dei, dum confidit sua esse omnia que Patris sunt, dum omnia ei cooperantur in bonum , dum siue Paulus, siue Cephas, siue mors siue uita,  siue omnia que sunt, eius sunt ; et fidelis uiri totus mundus diuitiarum est  .



CAPUT uIII. Ratione et amore fieri hominem ad omnia indifferentem et ad queuis ardua fortem ac intrepidum.

21. uisus ergo ad uidendum Deum naturale lumen anime, ab auctore nature creatus, caritas est. Sunt autem duo oculi in hoc uisu, ad lumen quod Deus 252 est uidendum naturali quadam intentione semper palpitantes, amor et ratio. Cum alter conatur sine altero, non tantum [al. adeo] proficit; cum inuicem se adiuuant, multum possunt, scilicet cum unus oculus efficiuntur, de quo dicit sponsus in Canticis: uulnerasti cor meum, o amica mea, in uno oculorum tuorum . In hoc autem plurimum  laborant suo unusquisque modo, quod alter eorum, id est ratio, Deum uidere non potest nisi in eo quod non est, amor autem non acquiescit requiescere nisi in eo quod est. Quid est enim quod ratio omni conatu suo possit apprehendere uel inuenire, de quo dicere audeat: Hoc est Deus meus? In tantum enim solummodo potest inuenire quid est, in quantum inuenit quid non est. Habet etiam ratio suos quosdam tramites certos, et directas semitas quibus incedit: amor autem suo defectu plus proficit, sui ignorantia plus apprehendit. Ratio ergo per id quod non est, in id quod est uidetur proficere: amor postponens quod non est, in eo quod est gaudet deficere. Inde quippe processit; et naturaliter in suum spirat principium. Ratio maiorem habet sobrietatem,  amor beatitudinem. Cum tamen, ut dixi, inuicem se adiuuant, et ratio docet amorem, et amor illuminat rationem; et ratio cedit in affectum amoris, et amor acquiescit cohiberi terminis rationis; magnum quid possunt. Sed quid est quod possunt? Sicut proficere proficiens in hoc, et hoc discere non potest, nisi experiendo, sic nec communicare potuit inexperto; quia sicut dicitur in Sapientia, In gaudio eius non miscebitur extraneus .

22. Ex hoc iam animam suauitate hactenus et deliciis amoris tenere enutritam, sed et nonnunquam paterne pietatis disciplinis attritam: ex hoc iam, inquam, fortis ut mors dilectio peruadit dulci amoris gladio ab amore et affectu seculi, sic occidens  eam funditus et interimens, sicut mors interimit corpus: in tantum ut dici de ea possit, quod de Enoch, scilicet quod non inuenitur in seculi actibus, quia transtulit eum Deus . Sed corpus morte sua mortificatur ab omnibus sensibus suis: anima autem morte sua proficit magis, et uiuificatur, et roboratur in suis; fortiter, et constanter et prudenter incedens iam in semitis suis, et omnibus gressibus; et quocunque hactenus ignorando,  dubitando, et palpando uix audebat tendere pedem boni assensus. Fortitudo enim simplicis, uia Domini . A seculi ergo actibus, et affectibus se mortificat, sicut Paulus apostolus: Mihi, inquit, mundus crucifixus est, et ego mundo . Cum enim alter non curaret de altero, cum suis ligati affectibus, ad se inuicem non poterant uel curabant accedere; sibi inuicem crucifixi erant Paulus et mundus. Sed tamen, cum Pauli conuersatio tota esset in celis , non recusabat, quandocunque necessaria erat hominibus in terris: propter quod cum gemitu dicebat, Cupio dissolui et esse cum Christo: multo enim melius . Et o quam melius est esse cum Christo! Esse enim Christum cum Paulo, sicut et ipse dixit, Ecce ego  uobiscum sum usque ad consummationem seculi ; sic, inquam, esse Christum cum Paulo, magna Pauli securitas: esse uero Paulum cum Christo, uel hic per contemplationem, uel ibi per beatitudinis presentiam, beata et gloriosa Pauli felicitas. Charitas ergo Dei sursum eum attollebat: caritas uero proximi infra eum premebat, quasi a collo dependens. Unde sequitur et dicit: Permanere autem in carne necessarium propter uos .

23. Affectus ergo caritatis Deo indissolubiliter inherens, et de uultu eius omnia iudicia sua colligens, ut agat uel disponat exterius, sicut uoluntas Dei bona, et beneplacens, et perfecta, dictat ei interius; dulce habet in uultum illum semper intendere;  et sicut in libro uite, leges in eo sibi legere uiuendi, et intelligere, illuminare fidem, roborare spem, suscitare caritatem. Iam enim et Spiritus scientie [al. Spiritus sanctus] euidenter sanctam docet animam, quid, quomodo sit faciendum: et Spiritus fortitudinis uires, uel uirtutes subministrat faciendi; Spiritus consilii disponit. Et cum anime illi uacat Deo inherere, Deo efficitur similis per deuotionis pietatem, et uoluntatis unitatem. Cum uero ad homines et humana redire compellitur, a lege uultus Dei, et exhilaratam faciem 253 in oleo caritatis Dei, tam factis quam dictis, et etiam glorificatione quadam et gratia exterioris hominis refert ad homines: ipso suo bonitatis quodam habitu, et  gratia eam sibi exigit, uel efficit apud eos reuerentiam, ut etiam in promptu habeat, in quo uoluerit, eorum obedientiam. Nam etsi ex occulto illo ad uitia delinquentium, et corruptos mores errantium, aliquando exiens ex ueritate et seueritate iudiciorum uultus Dei, quasi facies cornuta apparet et terribilis , ubi uisa fuerit a corrigendis secundum insolubilem ueritatis legem omnia agi et disponi in pondere, et mensura : ceditur  [al. creditur] caritati; et ira illa caritatis intelligitur disciplina. Ideo rote in quibus est spiritus uite, semper eunt in uoluntatem Domini perficiendam: nec reuertuntur ad faciendam suam. Si iubentur preesse, presunt in sollicitudine: si iubentur subesse, in humilitate: si aliquibus cesse, in caritate. Si prelati sunt, sunt sicut patres ad filios: si subiecti, ut filii ad patres suos: si conuiuentes, omnium seruos se faciunt. Pius ad omnes affectus, dulcis in bono consensus: occursus in hilaritate, cohabitatio in gratia, discessus in ostensione caritatis. Ad minores, quouis modo, mitis affectio cum opere: ad patres amor usque ad subiectionem: ad maiores reuerentia usque ad seruitutem. Non que sua sunt querunt, sed que sunt  omnium. Si fieri potest in eis que sunt aduersa, sua sepe faciunt, que sunt omnium  . Et ad hec omnia, quodcunque lex illa summa ordinauerit, facile habent et membra corporis, et bonam uoluntatem commodare, cum Spiritus sancti arrham et pignus acceperint, seruitutem istam creature et membrorum suorum breui transituram in adoptionem et reuelationem filiorum Dei.



CAPUT IX. Cohabitationem hominum religiosorum, ueluti scholam quamdam amoris depingit.

24. Sed ueniamus ad eam quam dicit Apostolus societatem spiritus , et laudem discipline; ad bonum illud et iucundum cohabitationis  fraterne in unum; ubi mandat Dominus benedictionem et uitam , de quo dicit Dominus: Nolite timere, pusillus grex; quoniam placuit Patri uestro dare uobis regnum . Laus ergo huius discipline ab Apostolis sumpsit exordium, qui sicut a Domino didicerant, uel a Spiritu sancto, cuius uirtute nuper ex alto fuerant induti, modum conuiuendi sic sibi instituerunt, ut esset multitudinis cor unum, anima una, et omnia communia, et essent unanimiter semper in templo . Hanc apostolice institutionis formam quidam emulantes, non habent domos, uel diuerticula, nisi domum Dei, domum orationis. Omnia quecunque faciunt, in nomine Domini faciunt; simul habitantes uno ordine, una lege uiuentes, nichil habentes  proprium, nec ipsa corpora sua, nec uoluntates in potestate sua habentes. Simul dormiunt, simul surgunt; simul orant, simul psallunt, simul et legunt. Fixum et immobile propositum eorum obedire prepositis suis, et subiacere eis. Ipsi uero peruigilantes pro eis quasi rationem reddituri pro animabus eorum, re ipsa ipsis predicant, quod in Ieremia populo Isrel Godolias legitur predicasse: Ego pro uobis respondebo Chaldeis qui ueniunt ad uos. uos autem colligite frumentum, uinum et oleum in uasis uestris, et habitate in urbibus uestris securi . Risumque cordis sui, et gaudium Isaac quotidie Deo pro eis immolantes, filium libere, filium repromissionis; reseruant et conseruant Ismel  filium seruitutis, cum propter eos fructum negligunt spiritus, et seruiendo ipsorum saluti, actibus seruitutis eorum omnes postponunt affectus profectuum suorum: ipsis uero perpetuum predicantes sabbatum, a curis seculi, a necessitatum anxietatibus reddunt alienos. Coactis enim in breui necessitatibus ipsis, paruo uiuitur. uilitas in uestibus, sobrietas in uictu, et ceteris omnia prefixe legis terminata limitibus, ut nec plus habeat quis quam licet habere, et sufficiat omnibus; nec plus habere libeat, si habent quod liceat habere.

25. Nunquid non ista est non terrestris, sed celestis 254 paradisus? Sed in ista paradiso solis prelatis permittitur manducare assidue de ligno  scientie boni et mali; id est, dispensationes administrare discretionis; subditis uero, quorum est obedire, non discernere, si quis illud tetigerit, morte morietur. Omnes omni tempore student oris silentio, inuicem cordis loquuntur affectu. Crebris eorum qui presunt exhortationibus oleum additur camino, licet plus ipsi mutuo se excitent exemplo. Honore et obsequio inuicem certatim se preueniunt , secundum Apostolum, in prouocatione se caritatis inuicem prouocantes , inuicem suscipientes. Nullum inter se patiuntur esse solitarium, ne dicat ei Salomon: ue soli! . Solitarium eum deputant, qui in conscientia sua per confessionem non uult habere socium, uel qui nouis et solitariis adinuentionibus suis conturbat  societatem fratrum. Si quando res exigit, permittitur de rebus anime uel corpori necessariis mite colloquium: sin autem, mitius ubique silentium. Ad studium orationis tanta et tam continua ubique deuotio, ut locus orationis omnis, sicut locus diuine dominationis: psalmorum tam pia, tam consona, tam feruens melodia; ut uite, et morum, et bonorum affectuum, non musice, sed caritatis regulis melos compositum quadam similitudine consonantie Deo representare et sacrificare uideantur. In communibus pietatis studiis, in quadam etiam uultuum, et corporum, et habituum gratia inuicem, in se ipsis bonitatis diuine uidentes presentiam tanto se affectu complectuntur, ut, sicut seraphim, in amorem Dei alter ardeat ex altero , nec  ullo modo satis esse possit deferenti quodcunque alter defert alteri.

26. Hec est specialis caritatis schola, hic eius studia excoluntur, disputationes agitantur, solutiones non ratiocinationibus tantum, quantum ratione et ipsa rerum ueritate et experientia terminantur. Hic qui in proficiendo fassus est, si residet ad sarcinas, quas adhuc de suis et cohabitantium sarcinis et necessitatibus secum trahit, nec morietur, nec retro regredi, nec ultra procedere lege compellitur: et si fideliter residens hic sarcinas custodierit, in triumpho uictorie parum ei erit dissimilis, qui ulterius processerit . Nonne locus est sarcinarum, ubi patimur eos qui per potentiam nos opprimunt,  quasi caput nostrum conculcantes, inimicos supra dorsum fabricantes; filios quasi in medio cordis amplexibus inherentes [al. male uulnerantes]? foris pugne, intus timores; quotidiana, imo continua omnium sollicitudo. Sed adhuc habet Idithum, quo transiliat; adhuc grandis restat uia ascendenti in montem Domini, et ad domum Dei Iacob. Ulterius tamen procedere fas non est cum sarcinis, sed et senectuti sua debetur reuerentia. Ex hoc enim iam senectus incipit, sed uenerabilis, non annorum, sed uirtutum numero computata; spirans sapientie maturitatem et requiem laborum, quasi emerite militie premium.

27. Suscipiens enim sapientia proficiendi iter perficiendum, caritatem quidem non abiicit, non deserit,  sed prouehit: sed tantum pertesum habet, ut dictum est, sarcinas eius portare, que aliis iam intendens rebus parare se, et aptare conatur ad intrandum in gaudium Domini sui. Odit ergo curas quascunque, etsi quando aliquos suscipit labores, sed laborum non amat sollicitudines. uires quidem non deficiunt ad portandum, sed refugit impedimentum. Excitans ergo in hoc proficiendi gradu Dominus, et prouocans sanctam animam ad intrandum, ut dictum est, in gaudium suum: Diliges, inquit, Dominum Deum tuum ex toto corde tuo, et ex tota anima tua, et ex omnibus uiribus tuis, et ex tota mente tua .



CAPUT X. Gustum et saporem rerum diuinarum nobis infundi per Christum.


28. Quatuor in Deum a nobis et toti exiguntur affectus. In eo quod dicit, Ex toto corde tuo, totam sibi uindicat uoluntatem: in tota anima, totum amorem: in omnibus uiribus, uirtutem designat caritatis: in tota mente, fruitionem sapientie. Primum enim ad Deum uoluntas animam mouet, amor promouet, caritas contemplatur, 255 sapientia fruitur. Sapientia uero digne in mente constituitur. Que cum ideo mens dicatur, quod meminit, uel eminet in anima, bene illi adscribitur uirtuti, que super omnes eminent uirtutes anime. Est enim mens uis quedam anime, qua inheremus Deo et fruimur: fruitio autem hec in sapore quodam diuino est,  unde et a sapore sapientia. Sapor autem iste in gustu quodam est. Gustum autem istum digne nemo potest exprimere, nisi qui meretur gustare: Gustate, et uidete, quoniam suauis est Dominus . Hoc gustu secundum Apostolum gustatur Dei uerbum, gustantur etiam diuitie seculi uenturi . Iam ergo de gustu isto, qui saporem habet illum, in quo sapientia sapit, subtilius inquirendum est. Primum dicendum quia licet per gradus ad arcem sapientie uenerit qui ascendit, tamen nisi ubique in omni gradu usque ad ultimum, sapientia  querentes se (quesisset, et occurrisset in uiis, ostendens se hilariter ; nec uoluntas mouisset, nec amor promouisset; nec caritati contemplatio, nec sapientie prouenisset fruitio.  Itaque sicut ceperamus, prosequamur de gustu.

29. Corpus Christi uniuersa est Ecclesia, tam ueteris quam noui Testamenti. In huius corporis capite, id est prima et antiquiori et superiori parte, que est primitiua Ecclesia, quatuor sunt sensus: uisus, auditus, odoratus, et tactus. Oculi sunt Angeli propter contemplationis subtilitatem: aures, Patriarche propter obedientie uirtutem: nares uel odoratus, Prophete, propter absentium notitiam: tactus uero communis est sensus. Omnes hi sensus ante Mediatoris aduentum in capite erant, sed languebant inferiori corpore emortuo propter unius sensus absentiam, id est gustus, sine cuius adminiculo nec uiuere corpus poterat, nec sensus uim sue uiuacitatis obtinere. Quidquid enim ad totius corporis  spectat alimentum, cunctis sensibus, uniuerso corpori appone, suppone, circumpone; si solus gustus deerit, quid proderit? Infunde auribus, intrude naribus, uel per quamuis aliam partem; obesse poterit, prodesse non poterit. Gustum autem quedam sequitur saporis dulcedo, quam in interiori suo sentiens anima, modo quodam singulari et ceteris sensibus incommunicabili, que suscipit, cuncta discernit, et diiudicat: seque omnesque sensus uegetat, et confirmat. Gustus ergo in capitis et corporis confinio, id est in gutture positus, uelut utrumque connectens, cum designat qui per conditionem carnis paulo minus est minoratus ab Angelis, et Moyse, et Elia ceterisque Patriarchis, et  Prophetis. Per exhibitionem patientie et humilitatis minorem se quodammodo fecit, et humiliorem: cum illi potenti uirtute, Dei et suos prosternerent inimicos; ipse uero suos doceret discipulos: Si quis percusserit te in dexteram maxillam, prebe ei et alteram .

30. Hic enim post Prophetas ueniens et Patriarchas, limes quidam Legis et Gratie, capitis et corporis, per mysteria humanitatis sue, et passionis, et resurrectionis, quecunque in lege, et Prophetis, et Psalmis, et hymnis salubria, quecunque corpori uitalia uel utilia, quasi quoddam ipsius os degustans, id est intelligens, et per se intelligenda corpori traiiciens, homo Christus, interiori quodam diuinitatis sue sapore [quo sapientia nobis factus est sapientia  Dei Christus ] sapida ea habet; nobisque facit sapida uel utilia. In se enim uiuens, et per se totum corpus uegetans et conformans, gaudium sibi, gaudium angelis facit de consummatione corporis; gaudium Patriarchis et Prophetis de uisione diei sue, sicut ipse dicit, Abraham pater uester exsultauit, ut uideret diem meum; uidit, et gauisus est : gaudium uniuerso corpori et uitam; ita ut quodam mentis tripudio uniuersali illo tactu spirituali uiuificati et confirmati clamemus, Quod uidimus et audiuimus, et manus nostre contrectauerunt de uerbo uite . Ideoque in omnibus orationibus nostris subiicimus, »Per Christum Dominum nostrum:« uel quia omnes orationes nostras et sacrificia ad Deum Patrem dirigimus per eum, sicut per mediatorem nostrum; uel quia  quidquid speramus a Patre luminum, omne datum optimum, et omne donum perfectum , non per aurem, non per nares, sed per ipsum petimus infundi os nostrum, et gustum nostrum, et sapientiam 256 nostram, ut sumenti possit esse proficuum.

31. Hic est gustus, quem in Christo facit nobis spiritus intellectus, intellectus scilicet Scripturarum et sacramentorum Dei. Unde cum post resurrectionem suam Dominus discipulis apparuit: Tunc, inquit euangelista, aperuit illis sensum ut intelligerent Scripturas . Cum enim Scripturarum interiorem sensum, et uirtutem mysteriorum et sacramentorum Dei ceperimus non solum intelligere, sed etiam quadam, ut ita dicam, experientie manu palpare et tractare ; tunc demum sapientia quod suum est exsequitur; tunc quos dignos iudicat, unctione sua, docet de omnibus; tunc apposito bonitatis Dei sigillo, omnia nostra pacata unctione illa et emollita imprimit et conformat; et si qua pura, si qua rigida inuenerit, inculcat et infringit; donec letitia salutaris Dei recepta, et sapientie spiritu principali confirmata sancta anima, leta ad Deum decantet, Signatum est super nos lumen uultus tui, Domine; dedisti letitiam in corde meo . Unde et Dominus: Hec est, inquit, uita eterna, ut  cognoscant te solum uerum Deum, et quem misisti Iesum Christum . Beata scientia, in qua continetur uita eterna. uita ista ex illo gustu est, quia gustare, hoc est intelligere. Ex hoc gustu per hunc saporem in hac sapientia minimus ille Apostolorum satiatus, exhilaratus, confirmatus, Mihi, inquit, minimo omnium sanctorum data est hec gratia, in gentibus euangelizare inuestigabiles diuitias Christi, et illuminare omnes, que sit dispensatio sacramenti absconditi a seculis in Deo, qui omnia creauit: ut innotescat principibus et potestatibus in celestibus per Ecclesiam multiformis sapientie Dei, secundum prefinitionem seculorum in Christo Iesu Domino nostro, in quo habemus fiduciam et accessum in confidentia  per fidem eius: et post pauca, Huius, inquit, rei gratia flecto genua ad Patrem Domini nostri Iesu Christi, ex quo omnis paternitas in celo et in terra nominatur, ut det nobis secundum diuitias glorie sue uirtutem corroborari, per Spiritum eius in interiori homine habitare Christum per fidem in cordibus uestris, in caritate radicati et fundati, ut possitis comprehendere que sit latitudo, longitudo, sublimitas, et profundum . Libet hic aduertere, si forte in sensu apostolice sapientie aliquatenus penetrare possimus.



CAPUT XI. Quid Deo debeamus; et de necessitate mediatoris.

32. Contra quatuor Dei debemus duo. Quatuor sunt in Deo, potentia, sapientia, caritas, et ueritas  uel eternitas, quod unum est. Nihil enim uere est, nisi quod incommutabile est. Ad que duobus modis respondere nos conuenit. Potentie que potest nos punire, et sapientie, quam nil potest latere, debemus timorem uerum; id est, quem non impedit torpor securitatis, uel refugium simulationis. Simulatio est uel quando fingimus laborem in precepto, uel quando irrationabilem misericordiam simulamus in Deo. Charitati et ueritati debemus amorem uerum; id est, quem non impedit tepor affectionis, uel scrupulus suspicionis. Charitati enim quid debetur nisi caritas? ueritas uero caritatis, et caritas ueritatis omnem remouet scrupulum suspicionis. Suspicionem autem dico, ne non amet caritas, ne decipiat ueritas, ne defluat eternitas.  Unde Paulus: Ut possitis comprehendere cum omnibus sanctis que sit longitudo, latitudo, sublimitas, et profunditas . In sublimitate nota potentiam; in profundo, sapientiam; in latitudine, caritatem; in longitudine, eternitatem, siue ueritatem. Et hec est crux Christi. Et alibi idem apostolus exprimens euidentius summe in nobis sapientie uirtutem, Propterea, inquit, et ego audiens fidem uestram que est in Deum, et dilectionem in omnes sanctos, non cesso gratias agens pro uobis, memoriam uestri faciens in orationibus meis; ut Deus, Domini nostri Iesu Christi Pater glorie, det uobis spiritum sapientie et reuelationis in 257 agnitione eius, illuminans oculos cordis uestri, ut sciatis que sit spes uocationis eius in sanctos, que diuitie glorie hereditatis  eius in sanctis, et que supereminens magnitudo uirtutis eius in nos, qui credimus secundum operationem potentie uirtutis eius, quam operatus est in Christo, suscitans illum a mortuis .

33. Cum ergo orante Apostolo, et exaudiente Deo, datur nobis spiritus sapientie, et reuelationis in agnitionem eius, id est ut agnoscamus eum et sapiamus eum, uel sapiat ipse in nobis; cum illuminantur oculi nostri, ut uideamus bonum, et bona boni intelligamus, ad que nos trahit spes uocationis eius, scilicet diuitias glorie eternitatis eius in sanctis; in his omnibus nobis bonitas, uel benignitas apparet illuminantis et uocantis: cum uero ut sequamur uocantem, etiam uirtus additur, per ipsam experientiam  spiritus sapientie reuelatur nobis, que, uel quam sit supereminens magnitudo ueritatis eius in nos. Ex hoc igitur, qui sic est, ex gustu diuine contemplationis palato cordis sanato, omnia discernit, omnia diiudicat. In auctore omnium bonorum Christo, primum ei sapit sua ad Deum conuersio, deinde peccatorum remissio; postmodum pro ira, cuius filii eramus, gratiarum multiplex augmentatio: et hec omnia nonnisi per Dominum nostrum Iesum Christum. Ipse enim est mediator noster, et sapientia nostra, cuius quod stultum est, sapientius est hominibus .

34. Nam cum talibus bonitas Dei abundaret et offerretur omnibus, nec esset qui reciperet uel sciret recipere, uel recipere doceret, nec qui illuc posset  ascendere, ubi bona hec distribuuntur, uel quod huc posset deferre: opus erat mediatore nos inter et Deum, per quem nostra appropinquarent Deo, et bona Dei nobis. Iniit ergo consilium tota Trinitas, consilium illud, de quo Propheta dicit: Consilium tuum antiquum uerum fiat . uidebat quippe Dominus quantum ad hominem omnia confusa, omnia turbata; nichil stare in loco suo, nichil procedere ordine suo. uidebat hominem abiisse in regionem dissimilitudinis tam longe, ut per se nec sciret, nec posset redire. Angelus enim presumpserat similitudinem Dei, dicens: Ponam sedem meam ad aquilonem, et ero similis Altissimo . Homo similiter Deus esse uoluit, cui persuasum erat esse sicut dii . Ergone,  inquit, Deus Pater, Filius meus, splendor glorie mee, et figura substantie mee , in ipsa mei similitudine tot emulos habebit, et pares, et socios? Precipitatus est uterque. uidens imago Dei Deus Filius angelum et hominem, qui facti erant ad ipsam, id est imaginem Dei, per inordinatum imaginis et similitudinis eius appetitum perisse: Heu! inquit, sola miseria caret inuidia; sed subueniendum est ei, cui subuenire non prohibet iustitia. Exhibeo me igitur bonum hominem despectum et nouissimum uirorum, uirum dolorum et scientem infirmitatem , ut zelet et imitetur in me humilitatem, per quam perueniat ad gloriam, ad quam prepropere festinat, ut possit audire a me: Discite a me quia mitis sum et humilis corde, et inuenietis requiem  animabus uestris .



CAPUT XII. Consilium et progressus humane redemptionis exponitur.

35. Accingit ergo se quodam modo Dei Filius, et aggressus est per humilitatem recuperare eum, qui recuperari poterat, qui per superbiam perierat. Itaque inter Deum et hominem medium se faciens, qui recedens, a Deo captus et ligatus a diabolo erat, hoc modo boni mediatoris et personam induit et actum. Factus est homo: Egressa est uirga de radice Iesse, et flos de radice eius ascendit: et requieuit super eum Spiritus Domini, spiritus sapientie et intellectus, spiritus consilii et fortitudinis, spiritus scientie et  pietatis, et repleuit eum spiritus timoris Domini . Intelligite hic fortissimum scilicet agonothetam nostrum, quasi campum mundi ingressum inungi ad palestram oleo Spiritus sancti: et exsultantem gigantem ad currendam uiam dispensationis humane . Nota uero prophetam a superiori cepisse, et descendisse ad inferiora, quia mediatoris annuntiabat descensum. Nos uero per easdem Spiritus sancti gratias, eiusdem mediatoris Dei et processum operis, et ad superiora inuestigantes regressum, 258 ab inferioribus, id est a timore, incipimus. Christus ergo ad Patrem timorem habuit, sed iustum, sed filialem, per quem in omnibus honori eius detulit, dicens, Meus cibus est, ut faciam uoluntatem Patris mei qui in celis est : et in Psalmo, Letetur cor meum, ut timeat nomen tuum , et cetera multa in hunc modum. Per quem etiam et seipsum uidebatur abiicere, humiliare, negligere, ut opus quod per eum fecerat Pater, sed perierat, reparatum et renouatum ei posset reconsignare.

36. Hoc igitur modo ad Patrem mediator noster habuit timorem quasi sursum; ad miserum uero reconciliandum pietatem, quasi deorsum; ad utrumque uero scientiam, sciens quid cuique esset exhibendum. Sed ad implendum ministerium mediationis sue cum Patris bonam haberet uoluntatem desursum, a misero autem inferius iacente haberet nichil; et habere aliquid ratio et ordo mediationis requireret, exegit ab eo fidem. Exegit autem fidem, prerogando  pietatem. Qua exactione nulla poterat esse ualidior; quia non fuerat difficile homini misero ei se credere, a quo se preuentum uidebat pietate. Sed et cum se ei credere non posset, in quo spem non haberet,  cum fide etiam spem obtulit, cum spe etiam addens timorem, sine quo spes esse non poterat; ne scilicet desereretur a tam pio mediatore. Accepto itaque mediator a reo suo tanto salutis pignore, ad Patrem regreditur, scilicet cum in montem solus ascendit orare, uel cum factus in agonia prolixius orabat cum sanguineo sudore: Pater, inquit, clarifica Filium tuum, ut Filius tuus clarificet te . En quid tibi, en quid exhibeam illi. En quid a te habeo, en quid ab illo. Mediator quippe  sum, et in salutem eius iam uidentur concurrere mediationis mee rationes. Sed captus est et ligatus. Alligauit eum fortis: et nisi fortior eo superuenerit, non diripiet uasa eius. Sed mitte manum tuam de alto, et eripiam eum de inimicis eius fortissimis, in spiritu fortitudinis, fortitudo tua, et uirtus tua. Scio enim quid faciam. Moriar innocens pro nocente, et plus poterit incomparabiliter bonitas mea, quam hostilis malitia; pena innocentie mee, quam pena inobedientie humane.

37. Et clarificaui, inquit Pater, et clarificabo . Iam fortissimo mediatore opus est spiritus consilii; quia si princeps mundi intelligeret, nunquam Dominum glorie crucifigeret .  Per omnia ergo uirtutem ei diuinitatis occultans, et solam ei carnis infirmitatem preferens, per iustitiam uite sue inuidiam suscitauit hostilis nequitie: per infirmitatem sue carnis spem illi contulit uictorie, ad faciendam inuidiam accedentibus miraculis, quibus reconciliandi sui fidem in se roborabat. Deceptus antiquus deceptor, penam peccati, mortem scilicet atrocissimam, ei inflixit, qui nulli peccato erat obnoxius. Occisus iustus iniuste pro iustitia nouam de inimico obtinuit iustitiam, mortis scilicet iniuste sibi illate. Quam quasi sibi non necessariam, quia absque peccato erat, ipse homini peccatori communicans, reum absoluit per penam innocentie sue: positoque corpore suo et sanguine in manu eius, Hoc, inquit, manduca, et bibe, hinc uiue. Patrique  eum representans: En, inquit, Pater, mei sanguinis pretium. Si de peccato huius requiris, en pro eo meus sanguis. Domine Pater, dedisti benignitatem, et terra corporis mei dedit fructum suum: iam iustitia ante te ambulabit, et tu pones in uia saluationis humane pedes tuos . Et ut iuste iam saluetur qui iuste perierat, tu, Domine, fecisti directiones, iudicium et iustitiam in Iacob tu fecisti .



CAPUT XIII. De uera sapientia amatorum seu filiorum Dei.

38. De fructu ergo huius operis satiatus homo, mediante sapientia Dei, non solum reconciliatur, sed etiam sapiens efficitur. Sapit enim ei quod manducat. Manducat et bibit corpus et sanguinem Redemptoris  sui, manna celeste, panem Angelorum, panem sapientie: et manducans transformatur in naturam cibi quem manducat. Corpus enim Christi manducare, nichil est aliud quam corpus Christi effici, et templum Spiritus sancti? Templum autem hoc cum ornatum fuerit prescriptarum positione 259 uirtutum, et supradicto dedicandi ordine dedicatum, nullos ulterius alienos titulos potest suscipere, nullum habitatorem, nisi Deum qui condidit illum et creauit. Nihil ergo ultra terrenum sancta illa anima, nichil materiale, nichil corruptibile diligit aut curat, ex quo regressa est a loco sarcinarum, etsi aliquo horum aliquando quasi in transitu utitur, sed frui dedignatur. Si quid in huiusmodi prosperum euenerit,  pertransit: non conturbatur, si quid aduersi contigerit. Totum sapit quidquid capit; nec potest amanti nisi sapere, quidquid sicut saliuam contigerit de Christi capite descendere. Quidquid ad corpus spectat, siue bonum, siue malum, foris est; nec potest pertingere ad eum qui intus est. Unde Apostolus in squalore corporis iacens et uinculis, et quantum ad corpus tribulatione coronatus et miseria, scribens discipulis: Mittam, inquit, ad uos Timotheum, ut sciatis que circa me sunt . Que circa me sunt, inquit; id est, in exteriori homine, in exteriori tunica carnis, que ad me, qui intus sum, non pertingunt.

39. Hec est sapientia de qua dicit Apostolus, Sapientiam loquimur inter perfectos: de qua sic nos loquimur,  sicut qui audiuimus et non uidimus: sicut loqueremur de aliqua ciuitate, quam non uidimus, sed plurima de ea audiuimus; de qua qui uidisset longe aliter loqueretur, et expressius. Hec autem sapientia oppositam sibi ex aduerso aliam habet infausti nominis sapientiam (quam dicit Apostolus principum huius mundi [I Cor. II, 6], sicut nigrum albo, sicut luci tenebras, de qua dicitur, Sapientia uincit malitiam . Malitia siquidem sapor est mali, unde et a sapore sapientia. Cum igitur sapit malum, et non deest astutia, uel uoluntas ad exsequendum; sapientia principum huius mundi per omnia superne sapientie est contraria. Hec est enim malitia, quam odit sapientia. Siquidem ibi sapor boni est in seipso, hic sapor mali est in seipso:  ibi ad exsequendum presto est prudentia; hic, ut dictum est, non deest astutia.

40. Sed inter has duas quedam media est sapientia, quasi inter nigrum et album medio colore coloratum, que siue inferius, siue superius, sic se habet ad utramque partem, ut proueniat ei finis secundum intentionem et studium utentis. Sapientia ista est, quam dicit Apostolus huius mundi, et quam mediam locauit inter sapientiam Dei, et sapientiam principum huius mundi . Hec circa utile et honestum tota uersatur, et affectata quadam prudentia dispensatur. Hec pene tota est in scientia, uidelicet ut sciat discernere prudenter, et diiudicare inter utile et inutile, inter honestum et inhonestum, etiamsi non sit uite et moribus accommodatum.  Scientia enim inflat, caritas edificat . Aut uero in huiusmodi exquirendis elaborant, ut tantum sciant; quod tantummodo seruit curiositati: aut, ut uideantur, siue sciantur scire; quod seruit uanitati. Et hoc eorum studium tantum potest proficere, et in altum se extollere, quantum potest ratio sine amore.



CAPUT XIu. Antithesis uere et false sapientie: ubi de uirtute et excellentia uere sapientie.

41. Siquidem hec philosophia in scientiam rerum humanarum et diuinarum diuiditur. Quandiu est in humanis, sic interim sibi est. Quando uero ad diuina se exaltat, quanto altius ascendit, tanto inferius  cadit et impletur in eo, Quia eleuans allisisti me . Eo siquidem aliquando conatu naturalis ingenii prouehitur, ut, sicut dicit Apostolus, quod notum est Dei, id est quantum de Deo, ratio potest comprehendere, notum sit illis, ita ut in illis, id est intra semetipsos. Deus enim illis reuelauit; quia sic eos creauit, ut in seipsis habeant, unde Deum cognoscant. Surgunt enim de ethica sua in quamdam physicam, et inuisibilia Dei, per ea que facta sunt, intellecta conspiciunt, sempiternam quoque eius uirtutem et diuinitatem; ita ut sint inexcusabiles: quia uidelicet nolunt ulterius procedere uel proficere cum possint, in ueram scilicet theologiam: quia cum cognouerint Deum, non sicut Deum glorificant, aut gratias agunt; sed euanescunt in cogitationibus suis, et  obscuratur insipiens cor eorum: dicentes 260 enim se esse sapientes, stulti facti sunt. Et qui theologiam insipienter perdiderunt, etiam de physica miserabiliter cadunt, cum gloriam mutant incorruptibilis Dei in similitudinem imaginis corruptibilis hominis, et uolucrum, et quadrupedum, et serpentum. Propter quod nec in nostra ethica permanere permittuntur, sed tradit illos Deus in desideria cordis ipsorum, in immunditiam, ut contumeliis afficiant corpora sua in semetipsis: tradit illos in reprobum sensum, ut faciant que non conueniunt . Sed sapientia semper uincit malitiam: que contubernium habens Dei, nouit semper proficere, et nunquam deficere, et attingit a fine usque ad finem fortiter, et disponit omnia suauiter ; sapienter se agens  in diuinis, caute in physicis, prudenter in moralibus.

42. Igitur sapiens anima, sicut supra scriptum est, ab omnibus alienis affectibus defecata, Deum tantummodo sapiens, hominem in homine exuit: Deoque plene et in omnibus affecta, omnem infra Deum creaturam non aliter quam Deus attendit, in luce et uirtute sapientie omnia disponens, et ordinans; sic agens, sic de eis iudicans, sicut est, sicut uiuit, faciens iudicium et iustitiam de eo unde est, et unde uiuit. Est enim sapientia Dei, sicut ipsa dicit, Candor lucis eterne, et speculum sine macula Dei maiestatis , et emanatio claritatis omnipotentis Dei sincera, et uapor uirtutis eius. Ideo sapiens anima sicut candorem lucis eterne intra se gerit, et speculum Dei maiestatis  ; sic cum in creaturam  se exponit, exprimit et exhibet imaginem bonitatis et iustitie Dei: et sicut uirtute Dei uaporatur interius, sic claritatis et caritatis Dei emanationem effundit exterius, unde et alibi dicit Salomon, Sapientia hominis lucet in uultu eius ; et alibi, Oculi, inquit, sapientis in capite eius ; quia non aliunde quam de naturali et interna uirtute cerebri sui, id est sapientie, exterius se effundunt, et a capite non recedunt. Dicit Salomon: Multitudo sapientium sanitas est orbis terrarum . O felices res humanas, si ubique sapientibus seruirent insipientes! Sed et felices res humanas, dicit quidam philosophus  , si aut soli sapientes regnarent, aut philosopharentur omnes qui regnant! Sed cum sapienter  fugiunt sapientes super insipientes regnare, etiam insipienter fugiunt insipientes sub sapientibus esse: omnia desipiunt, omnia confunduntur, et turbantur. Sapientes latent et delitescunt, pueri regnant et principantur: et fiunt principes qui mane comedunt, et ue terre illi!  Sed ad propositum redeamus.

43. Anima igitur spiritu sapientie illustrata, quia diligit iustitiam et odit iniquitatem, et propterea unxit eam Deus oleo letitie, quo unctus est Christus pre participibus suis , et quam perfudit gratia: omnibus placet, et ab omnibus amatur. Ipsi etiam qui ex aduerso sunt, uidentes huiusmodi, timent et reuerentur. Etsi bonum in bono non uult imitari indurata nequitia, dissimulare tamen non  potest natura. Inter se autem habent sapientes quamdam priuatam gratiam, et quamdam linguam angelicam, qua inter se loquuntur mutuis affectionibus, spirituali quadam gratia, communicantibus in hoc ipsum exterioribus aspectibus: quam linguam nullus nouit, nisi Rex Angelorum, et Angeli eius, et qui sunt in genere Isrel, et ciues Ierusalem. Nullus eam nouit Aegyptius, nullus Chananeus. Sicut enim in sanctitate uite et hominis interioris glorificatione, et contemplatione, et fruitione diuinitatis iam future uite beatitudinem prelibare in hac uita uidentur, et initiari; sic etiam de corporum suorum glorificatione, quam plene ibi percepturi sunt, in hac uita  nonnichil percipiunt. Excepta etiam illa gratia de qua diximus, qua habitantes in unum seipsis in Deo, et Deo in seipsis fruuntur, ipsius carnis sic sentiunt euanuisse [al. conuenisse] omnes contradictiones, ut uniuersa substantia carnis non sit eis nisi instrumentum boni operis. Nam etsi ipsius miseriis et infirmitatibus contabescunt, sed ex hoc ipso interiori homine fortius conualescunt: Quando enim infirmor, tunc fortior sum, et potens, dicit Apostolus . Sensus ipsi nouam quamdam percipiunt, et prope spiritualem gratiam: oculi simplices, et aures temperantes. Aliquando in feruore orationis, tanta odoris ignoti cuiusdam spirat fragrantia; tanta gustus etiam non gustando 261 suauitas; tantum per mutuum tactum spiritualis caritatis incentiuum, ut  uideantur sibi intra seipsos spiritualis cuiusdam uoluptatis gerere paradisum. uultus etiam et totius corporis compositione, uite et morum et actuum decore, mutue etiam seruitutis uel deuotis exhibitionibus, uel piis susceptionibus, sic cuiusdam gratie beneplacito sibi inuicem conueniunt, et couniuntur, ut uere sint cor unum, et anima una. Nimirum futuram corporum suorum gloriam iam hic initiant, ex puritate conscientie, et mutue conuersationis gratia, perfecte eam habituri in futura et perenni uita.



CAPUT Xu. De felici consummatione sapientie usque ad assecutionem beati finis, et summi boni.

44. Sicut enim nunc uiuentia omnia solis claritate  perfunduntur, et ab inuicem perfundi uidentur et sicut nos inuicem hic uiuere uidemus, nec tamen uitam qua uiuimus, uidemus  : sic in illa uita uidebitur Deus a singulis in omnibus, et ab omnibus in singulis: non quod corporalibus oculis uideatur diuinitas, sed presentiam diuinitatis glorificatio corporum demonstrabit manifesta quadam sui gratia. Ad hoc etiam in hac uita corporalium sacramentorum ualet religio; quia cum uix aliquid nisi corpora et corporalia intelligamus, quandiu in imagine pertransimus, corporalibus religamur sacramentis, ne a Deo recedamus: unde etiam a religando religio dicitur. Cum uero fidelis anima talibus erudita, talibus incipiet non indigere, et a corporalibus transire ad spiritualia, a spiritualibus ad spiritualium  et corporalium conditorem, hoc uere erit exire a sarcinis. Relicto ergo corpore et corporeis omnibus curis et impedimentis, omnium que sunt preter Deum obliuiscitur, nichilque preter Deum attendens, quasi se solam solumque Deum existimans: Dilectus, inquit, meus mihi, et ego illi . Quid enim mihi est in celo, et a te quid uolui super terram? Defecit caro mea, et cor meum: Deus cordis mei, et pars mea Deus in eternum . Deinde uenitur ad mortem. Hunc enim transitum ad uitam miseri infideles mortem appellant; fideles autem quid, nisi pascha? In morte igitur corporali perfecte moritur mundo, ut perfecte uiuat Deo: ingreditur  locum tabernaculi admirabilis, ingreditur usque ad domum Dei : et omnibus bene et secundum ordinem precedentibus, sicut in principio diximus, pondus suum unumquodque defert in locum suum; corpus in terram, de qua assumptum est, tempore suo resuscitandum et glorificandum spiritum ad Deum qui creauit eum.

45. Sed quando fit iste transitus ad Deum disruptis omnibus obligamentis, superatisque omnibus impedimentis, perfecta beatitudine, perenni dilectione; ex hoc iam perfecte Deo inheret, uel potius  unitur uere sancta anima in terra, ut efficiatur una ex illis, quibus dixit: Ego dixi, dii estis, et filii Excelsi omnes . Hic est finis eorum qui proponunt Ierusalem in principio letitie sue ; quos unctio sancti Spiritus docet de omnibus ; qui ascensiones in corde suo sapienter disponunt de uirtute in uirtutem, donec uideatur Deus deorum in Sion :  Deus deorum, beatitudo beatorum, gaudium bene gaudentium; unum denique bonum, summum omnium bonorum. A fine boni propositi, in principio ascensionis, usque ad finem omnis consummationis, sapientia attingit fortiter, fortitudinem ascendentis ad se custodiens, ne in ascensu deficiat: suauiter disponens omnia , et aduersa, et prospera, omnia ei in bonum modificans et componens; donec animam ad principium suum reducat, et abscondat in abscondito faciei Dei. Scire autem debet omnis sapiens ascensor, non sic esse gradus huius  ascensionis, quomodo gradus scale, ut singuli affectus isti suis tantum temporibus, et non alio tempore sint necessarii. Habet quippe unusquisque affectus in ascensus ordine tempus et locum suum, quo cooperantibus aliis affectibus suas ualeat partes sollicitius exsequi; sed omnes tamen sibi concurrunt et cooperantur, et preueniunt, et sequuntur; et sepe fiunt primi nouissimi, et nouissimi primi.





IN CANTICI CANTICORUM PRIORA DUO CAPITA BREuIS COMMENTATIO EX S. BERNARDI SERMONIBUS CONTEXTA, UBI DE TRIPLICI STATU AMORIS. *





262 ADMONITIO.

 Sequens expositio in priora duo capita Cantici canticorum ex codice Dunensi a nobis uulgata est in superiori editione, et Bernardi in Cantica Sermonibus subiuncta tanquam genuinus eius fetus, quem Guillelmus Sancti Theoderici abbas designauerit in lib. I de eius uita cap. 12, his uerbis: »Itaque tunc disseruit mihi de Cantico canticorum, quantum tempus illud infirmitatis mee mihi permisit, moraliter tantum, intermissis mysteriis Scripture illius, quia sic uolebam, et sic petieram ab eo: singulisque diebus quecunque super hoc audiebam, ne mihi effugerent, scripto alligabam, in quantum mihi Deus donabat et memoria iuuabat.« Quibus uerbis ipsammet expositionem indicari tunc nobis uisum est. uerum re attentius expensa, nichil aliud esse existimamus, quam breue compendium priorum 51 Bernardi sermonum in Cantica, a quodam homine studioso et pio concinnatum. Quam uero designat Guillelmus, ipsa esse uidetur que sub eius nomine edita est in tomo Iu Bibliothece Cisterciensis: ubi attendenda sunt Prefationis hec uerba: »Non autem profundiora illa mysteria, que in eo continentur, attentamus de Christo et Ecclesia; sed cohibentes nos intra nos . . . sensum tantummodo moralem aliquem perstringimus.« Que uerba recte premissis ex uita Bernardi conueniunt, cum ait Guillelmus se a Bernardo expositionem in Cantica petiisse »moraliter tantum, intermissis mysteriis Scripture illius.« Hec ratio nos mouit, ut sequentem expositionem inter Collectanea ex Bernardi operibus facta referremus, et quidem post superiores duos Guillelmi libros, quibus subiicitur sub nomine sancti Bernardi in codice Dunensi: cui Guillelmo si quis etiam sequentem commentationem tribuere uelit, non repugnabimus; maxime, cum stylus eius satis ad Guillelmi stylum accedat.

 263 1. Tres sunt status amoris Dei in anima christiana. Primus, sensualis uel animalis; secundus, rationalis; tertius, spiritualis uel intellectualis. De quibus Dominus in Euangelio: Diliges Dominum Deum tuum ex toto corde tuo, et ex tota anima tua, et ex tota uirtute tua . Primus significatur in corde, id est in particula infirme carnis, propter pium circa humanitatem Saluatoris affectum: secundus, in anima, quo iam primus ille amor animatur et uiuificatur; cum iam mysteria fidei et sacramentorum uirtutem humili pietate scrutatur: tertius, in omnibus uiribus; quia in hoc gradu, quantumcunque profeceris, dicere poteris,  Et dixi, Nunc cepi . Primus adeo delectatur in contemplatione et dulcedine humanitatis Christi, ut merito eis dicat Christus: Expedit uobis ut ego uadam . Secundus cor iam habet ardens, sed oculi eius adhuc tenentur, cum ei loquitur Christus, sed in uia, et aperit ei Scripturas . Tertius iam tota fiducia dicit, Et si nouimus Christum secundum carnem, sed nunc iam non nouimus : quod nequaquam primus, et uix potest dicere secundus. Quod enim apostoli in corporali Domini presentia passi sunt, hoc isti patiuntur in quadam pia mentis sue phantasia de humanitatis Christi dulcissima memoria,  et conuersationis et operum eius, et passionis et resurrectionis et ascensionis eius, et bonorum nobis per hec collatorum, eum amoris affectum induentes, quo Petrus tenere et sicut homo hominem Deum amans, suggerebat ei passionis sue seriem predicenti: Absit a te, Domine, propitius esto tibi, non fiet istud . Tertius autem gradus totus extra hominem, supra hominem; totus in Deo, Deum propter Deum, iustum diligit propter iustum, et bonum propter bonum; non quia bonum nobis, sed quia bonum in se: sic affectus a Deo et bono et iusto, ut malit non esse, quam bonus et iustus in Deo non esse. Hec est fortis ut mors dilectio : hec est uirtus induens Apostolos ex alto . Unus enim spiritus  effecta cum Deo sancta anima, non magis potest pati ut uel ad modicum declinet a iustitia, quam ipsa iustitia pati potest ut desinat esse iustitia.

2. Inter hunc uero per summum et inferiorem illum statum positus status rationalis, inferiorem quidem regit et illuminat, superiorem uero aliquando attentans manu pii desiderii, mox ad se refugit, et sicut Dauid percutit cor suum, quia in Christum Domini manum mittere presumpsit. Si enim bestia tetigerit montem, lapidatur ; et cum fit uox super firmamentum, quod imminet capiti animalium, stant, nec procedunt, et submittunt alas conatuum suorum. Nihil enim ibi agit rationalis disciplina, ubi totum constat ex amoris et intellectus et affectus experientia. Status enim iste quasi quoddam  firmamentum est celi, in quo habitat Deus, nec ratione inferiore fulcitur: sed tamen ipse nonnunquam sui generis sibi creat rationes, quibus de abscondito faciei Dei ad suos illos quodammodo socios inferiores regrediens, lumine illos superne claritatis restringit. Sed sicut dicitur in Apocalypsi, Factum est silentium in celo quasi dimidia hora ; sic et illos momentanea quadam consolatione letificans, dicere uidetur eis, Currite, ut comprehendatis . Sed nonnisi dies diei eructat uerbum hoc. Sunt autem rationes iste non ratiocinantium perplexionibus 264 inuolute, sed de mera et simplici ueritate mere et simplices, lete de oleo letitie Dei, mellee de melle celi; inuentorem  suum non scientia inflantes, sed caritate edificantes; pauperibus spiritu perfaciles, alta sapientibus incomprehensibiles; tam efficaces, ut uideatur dictum de eis, Spiritus omnia scrutatur etiam profunda Dei ; tam solide in se et nullius extrinseci egentes, ut dictum de eis intelligatur, Iudicia Domini uera, iustificata in semetipsa . Sed et omnes tres isti amores, uel amoris status, sepe sibi concurrunt et cooperantur, et mutua quadam et amica liberalitate, de quibus singuli abundant, inuicem dant et accipiunt: quia et supremus in deliciis inferioris sepe delectatur et iucundatur, et inferior nonnunquam superioris gaudio perfunditur et afficitur, medio alternatim inter utrumque discurrente, et utrique congaudente.

 3. Sed libet adhuc contemplari subtilius diuitias, quibus utrique abundant. Primus est contra tentationes; secundus, contra hereses; tertius cantat, In pace in idipsum dormiam et requiescam . In primo, remissio peccatorum et emundatio uitiorum; in secundo, exercitium uirtutum; in tertio, uirtutum perfectio, et summi boni adhesio uel fruitio. In primo, usus sacramentorum; in secundo, mysteriorum; in tertio, res sacramentorum uel mysteriorum. Primus in Maria peccatrice humilis, in Petro feruens, in Ioanne pius et dulcis. Secundus dormit a secularibus, uigilat in spiritualibus, languet cum deficit in salutare Dei anima eius, uidens et non peruidens, et ad peruidendum amore et desiderio languens. Tertius audit uerba ineffabilia, silentium,  pacem scilicet illam Dei, que exsuperat omnem sensum . Primus oues suas, id est infirmos sensualitatis affectus, minans ad interiora deserti, id est ad interiores contemplationis recessus, et considerans rubum qui ardebat et non comburebatur, id est mysteria incarnationis Domini, uolensque propius accedere per intellectum, audit a Domino: Ne appropies huc, sed solue calceamenta de pedibus tuis; locus enim in quo stas, terra sancta est . Secundus ascendit in montem, auditque a Domino, Tu uero sta hic mecum, et docebo te leges ac mandata que proponas filiis Isrel : uidetque exemplar tabernaculi eterni quod fecit Deus et non homo, auditque a Domino, uide ut omnia facias secundum  exemplar, quod tibi ostensum est in monte . Tertius in monte sepelitur a Domino, id est absconditur in abscondito faciei eius, et non nouit homo, id est humana sapientia, sepulcrum eius usque in hunc diem . Primus audit ab hominibus, et dicitur ei quotidie, Ubi est Deus tuus? secundus recordatur, et effundit in se animam suam; tertius transit in locum tabernaculi admirabilis usque ad domum Dei . Primus seruit fidei, secundus spei, tertius caritati: et sicut fides Deo nos generat, spes nutrit, caritas consummat; sic primus status in nobis humanum affectum Deo dedicat; secundus exuit ueterem hominem cum actibus suis, et induit nouum hominem  qui secundum Deum creatus est in iustitia et sanctitate ueritatis ; tertius consummat, Deoque conformat et mentis puritate, et uite sanctitate. Siue enim prophetie, siue lingue, siue fides, siue spes ceteraque omnia carismata cessabunt: caritas autem nunquam excidit . Interdum autem superior ille status 265 quasi uicem rependens pedagogis et tutoribus et actoribus suis, quemdam eis diuinum affectum uel plus quam humanum nonnunquam infundit, ut miro et incognito modo sepe mirentur se rapi supra se; et eo eos deducit et enutrit, ut oratio illa Domini compleatur in eis: Pater, uolo ut sicut ego et tu unum sumus, ita ipsi in nobis unum sint .

 4. Secundum hos tres status in Cantico canticorum modo adolescentule, modo sodales, modo sponsus et sponsa loquuntur suo unusquisque modo. Sponsa igitur de sponso: Osculetur me, inquit, osculo oris sui . Sed sunt lingue Angelorum, sunt et lingue hominum. Lingua igitur hominum, id est consueto hominibus modo; scilicet quasi quibusdam parabolis, Spiritus sanctus sua hominibus manifestat secreta, quorum infirmitas aliter intelligere ea non poterit. Unde et Dominus in parabolis loquebatur. Quinimo et ipse Deus ideo homo pro omnibus factus est, ut qui Deum cogitare non nouerant, per eum quem nouerant, scilicet hominem, ad cogitandum et intelligendum Deum paulatim edocti ab ipso, rationabilem mentis intelligentiam  erigerent. Propter hoc non solum in parabolis loquebatur hominibus, sed tota eius conuersatio in terris quasi quedam insignis erat eis parabola, ut per uisibilia eius inuisibilia eius intellecta conspicerentur. In omni enim carnali affectione nichil dulcius, nichil solet esse desiderabilius coniunctione sponse ad sponsum; in spirituali uero, creati spiritus ad increatum. Ibi enim de duabus una caro; hic autem de duobus unus spiritus efficitur. Unde ducta similitudine de carnalibus ad spiritualia, de humanis ad diuina, describitur hic sponsus et sponsa, Christus et Ecclesia uel quelibet sancta anima, que aliquatenus iam experta duos primos amoris gradus, iam anhelat ad tertium, et totam se super  se effundere gestit in sponsi amorem et dulcedinem, et iam amplexum amoris eius et osculum notitie eius desiderans: Osculetur me, inquit, osculo oris sui. Osculum signum est pacis. Et si peccata nostra, ut Scriptura dicit, separant inter nos et Deum, cum pro his satisfacimus ut reconciliemur, quasi pacis requirimus osculum.

5. Nam secundum tres status amoris, tria sunt etiam oscula amantis. Primum, propitiatorium uel reconciliatorium; secundum, promeritorium; tertium, contemplatorium. Primum ad pedes, secundum ad manum, tertium ad os. Primum, cum sordens in puluere penitentie osculando duos pedes Domini, cum peccatrice indulgentiam percipit peccatorum. Duo autem pedes Domini sunt  misericordia et iudicium, quibus totum mundum perambulat, et ambulat super undas maris. His circuit iugiter et perambulat spirituales mentes, exsultans ut gigas ad currendam uiam ; si tamen tales sint de quibus merito dicat: Et habitabo in illis, et deambulabo in eis . Hos pedes osculatur qui coaptando se eis, misericordiam et iudicium cantat Domino. Deinde surgitur ad manum, ut secundum ei osculum offeratur, cum iam fidelis anima in nouitate uite ambulans, de humilitate penitentis ad manum surgit largientis, gratias iam agens pro perceptione affectuum et effectuum bonorum operum, que per manum designantur. Nec enim in claritate bonorum suorum suam manum osculatur, que, sicut dicit Iob, est  maxima iniquitas, et negatio contra Deum altissimum : sed osculatur manum largientis, cuius gratie totum quod est ascribit cum dulci gratiarum actione, que signatur per osculum. Tertium est osculum contemplationis, seu contemplatorium, quo sponsa iam duobus primis exhilarata, et fiducia collecta, desiderat insigniri, et sponso iam per notitiam et amorem coniungi, et secretorum eius aliquatenus esse conscia. Hoc osculum oris sui est, et longe dissimile a superioribus osculis. Osculetur, inquit, me osculo oris sui. uidendum est quale sit istud osculum, quale os illud suum: qualia labia illud imprimentis, qualia suscipientis.

6. In Deo non est aliud esse, et sapere: nec habet Pater sapere a Filio, ne habere uideatur et esse,  quod absurdum esset. Habet igitur Pater a seipso et esse, et sapere; 266 et si est Filio esse a Patre, est et sapere. Habet igitur Filius a Patre et esse et sapere, sicque plene sunt subsistentie, quas Greci dicunt hypostases; nec fulcitur alter ab altero ut subsistat, uel sit quod est per alterutrum; sed sunt, sicut diximus, uel secundum Grecos, plene per se subsistentes hypostases, uel secundum Latinos persone uel per se sonantes, licet una sit et perfecta Trinitas Deus. Nullum autem conturbent, nulli caliginem obducant nomina substantie, uel subsistentie, uel persone, que sunt nomina nostre paupertatis, diuinitatis essentiam non exprimentia, sed ex defectu suo incomprehensibilitati eius testimonium  perhibentia. Nomen enim subsistentiarum exprimere conatur proprietatem personarum, nomen uero substantie simplicitatem et unitatem summe illius essentie. Et est quedam conuersio a Patre ad Filium, et a Filio ad Patrem: sed prima est Patris ad Filium, quia Filius a Patre est, non Pater a Filio; prima autem non tempore, sed quadam quasi relatione, sicut Pater ad Filium. Conuersio autem ista est in osculo et amplexu. Osculum est mutua de se cognitio, amplexus est mutua dilectio. Unde dicit Filius in Euangelio: Nemo nouit Patrem nisi Filius, et nemo nouit Filium nisi Pater. Osculum igitur Patris et Filii et amplexus, est Spiritus sanctus ab utroque procedens, amor Patris ad Filium, et amor Filii ad Patrem, de quo etiam subditur:  Et cui uoluerit Filius reuelare . uoluntas quippe ista, ipse est Spiritus sanctus, uoluntas Patris et Filii, qui ipsam Patris et Filii nobis reuelat unitatem, unus cum Patre et Filio Deus existens. Proprium quippe est Patris reuelare Filium sicut in Euangelio: Non, inquit Filius, caro et sanguis tibi reuelauit, sed Pater meus qui in celis est . Debitum Filii glorificare Patrem, ut ibi: Glorifico, inquit, Patrem meum qui est in celis . Officium Spiritus sancti reuelare utrumque, sicut dicit Apostolus: Quod oculus non uidit, nec auris audiuit, nec in cor hominis ascendit, que preparauit Deus diligentibus se; nobis autem reuelauit per Spiritum sanctum . Cui igitur Filius per Spiritum reuelat, non dicendus  est osculari ore suo Deus, sed osculo oris sui. Non enim os tangimus, sed osculo tangimur. Osculo tangimur, cum amore et cognitio nobis infunditur. Non os tangimus, id est mutuum illum intellectum: non os tangimus, quia, ut dictum est, Nemo nouit Filium nisi Pater, et nemo nouit Patrem nisi Filius; sed osculo tangimur, cui uoluerit Filius reuelare. Non os tangimus, quia nec oculus uidit, nec auris audiuit. Osculo tangimur quia nobis reuelauit Deus per Spiritum sanctum: cui enim reuelat, nonnisi per Spiritum sanctum. Ipse est itaque osculum: ipsum tangit nos, cum se gemina nobis gratia infundit, id est cognitione et amore ueritatis. Et hec sunt non ipsa labia Dei, sed uestigium labiorum; imo, si dici fas est, labii: quod enim in nobis duplum  est, in Deo est simplum, cui idem est nosse quod amare. Hoc autem uestigium imprimitur in osculo sancto duobus labiis sponse, uoluntati scilicet et rationi; amor uoluntati, notitia rationi. Que tamen duo, notitia scilicet et amor, quia, ut diximus, in Deo unum sunt, pulchra oris singularitate exprimuntur, ubi dicitur: Osculetur me osculo oris sui. uel osculetur me Filius eo osculo quo osculatur os suum, id est Patrem, qui ideo dicitur os eius, quia uerbum Patris est Filius. Et in Sapientia: Ego, inquit, ex ore Altissimi prodii . uel osculetur me Deus Pater osculo oris sui, id est, Filii uel uerbi sui : id est, infundat mihi eam locutionem,  qua nouit Pater Filium, et Filius Patrem. uel ipse Pater osculetur me osculo oris sui; id est, mittat in cor meum Spiritum Filii sui, ut diligamus Filium, sicut ipse diligit. Sed quare, Osculetur; et non, Osculare? Sponsa enim et sponsus carnalis mutua quadam se solent preuenire reuerentia. Unde et ista quasi Rebecca ad occursum noui sponsi quasi quodam uerecundie pallio faciem operta , non imperatiuo modo, sed desideratiuo uel optatiuo modo: Utinam, inquit, tandem aliquando osculetur me osculo oris sui.

7. Est et aliud osculum, quod multifariam, multisque modis olim loquens Patribus in Prophetis, Ecclesie 267 sue promiserat, et nouissime diebus  istis locutus est nobis in Filio . Quod enim dicitur, locutus est nobis in Filio, ipsum est osculum. Coniunctio enim uerbi et audientis, diuinitatis et humanitatis, quasi quoddam osculum est caritatis. Quod preuidens Isaias in spiritu, Egredietur, inquit, uirga de radice Iesse, et flos de radice eius ascendet; et requiescet super eum spiritus Domini, spiritus sapientie et intellectus, spiritus consilii et fortitudinis, spiritus scientie et pietatis, et replebit eum spiritus timoris Domini . Hec sunt septem dona, uel septem carismata sancti Spiritus, que specialiter in Domino Iesu enituerunt, sicut specialiter super eum requieuit Spiritus sanctus. In timore enim humilitas designatur; in pietate, misericordia; in scientia,  terrenorum notitia; in fortitudine, patientia: in consilio, utilitas; in intellectu, diuinitatis coniunctio; in sapientia, potestatis moderatio. Per quinque superiora coaptauit se homini Christus in assumpta hominis substantia: per duo ultima unita semper fuit diuinitati Christi persona. Nam sicut medicus bonus ad egrum se humiliter inclinauit, misericorditer uulnera tractauit, noto sibi figmento prospexit, patienter insanum sustinuit, utilia cuique morbo apposuit, unum cum Patre indiuisibiliter manens, singulariter in ipsa hominis ueritate Deum intellexit, quia nemo nouit Patrem nisi Filius; per illam que ipse est, sapientiam Patris, a fine usque ad finem fortiter attingens, moderate ac suauiter omnia disposuit. Hec igitur coniunctio diuine  et humane nature quoddam est osculum, sponsi et sponse: quod desiderans Ecclesia, Osculetur me, inquit, osculo oris sui. Sunt et alia tria oscula, quibus sponsa sponso coniungitur; scilicet osculum nature, osculum doctrine, osculum gratie: de quibus iam, quia de osculis multa dicta sunt, legentium meditationi relinquitur.

8. Quia meliora sunt ubera tua uino . Scriptum est: Desiderium pauperum exaudiuit Dominus; preparationem cordis eorum audiuit auris tua . Quia semper ergo desiderium solet precedere fiduciam, respondet sponsus, et fiduciam dat sponse desideranti, causam etiam fiducie subiiciens, Quia, inquit, meliora sunt ubera  tua uino. uideor mihi trepidantem Esther hic uidere, quasi pauidam accedentem ad solium Regis, et uix audentem attollere oculos ad claritatem uultus eius; Regem uero uirgam clementie protendentem ad eam ac dicentem: Quid uis, Esther? aut que est petitio tua . Sic et sponsus ad sponsam: Quid, inquit, trepidas rogare quod desideras? Multa iam a me accepisti, que fiduciam tibi facere debeant maiora audendi. Ex perceptione preteritorum munerum, firma potest esse exspectatio futurorum. Que enim desideras contemplationem, iam in actiua uita ex munere meo accepisti perfectionem. Quia meliora sunt ubera tua uino. Uua semel expressa, totam semel effundit; sic et secularis sapientia, uel legis sensus  carnalis: ubera uero sponse quanto plus premuntur, tanto plus exuberant. Ubera tua ex gratia mea meliora sunt uino, id est, efficaciora amore et sapientia seculi. Inebriant ista, inebriant illa: sed ubera tua multo uberius in bonum, quam illa in malum. Simplex enim et lactea christiana et apostolica doctrina, omnia dialecticorum soluit argumenta. Sed et musto Spiritus sancti quo impleti sunt Apostoli et inebriati, sic impleti sunt beati pauperes spiritu, filii gratie, filii noui Testamenti, ut amplecterentur amorem Dei usque ad contemptum sui, ut arbitrarentur omnia, tanquam stercora, ut Christum lucrifacerent. Ergo ubera sponse meliora sunt uino. Hec autem ubera sponse duo sunt: unum compassionis, alterum congratulationis. Ex  ubere compassionis sugitur lac consolationis; ex ubere congratulationis sugitur lac exhortationis. Hec ubera ut meliora sint uino, fragrant unguentis optimis; quia efficaciam in illis operatur unguentum optimum, id est, supereminentis caritatis. Uncta igitur sunt sponse ubera, id est, tactu sponsi per unctionem lenificata: fragrantia boni exempli longe quasi bono odore dilatata, uel usque ad sponsi odorem per sacrificium pie intentionis et sancti desiderii promota.

9. Fragrantia unguentis optimis . Tria sunt unguenta: compunctionis, ex recordatione peccatorum; deuotionis, 268 ex recordatione beneficiorum; pietatis, ex recordatione miserorum. Primo unguntur pedes Domini, secundo caput,  tertio totum corpus. De primo inquit: Maria unxit pedes Iesu, et extersit capillis suis, et domus impleta est ex odore unguenti . De secundo: Attulit mulier alabastrum nardi spicati pretiosi, et effudit super caput recumbentis . De tertio: Maria Magdalene, Maria Iacobi et Salome abeuntes, emerunt aromata, ut uenientes ungerent Iesum . Nota ordinem profectus ad superiora ab inferioribus, sicut supra de statu et osculo amoris. Denique Maria Magdalene que peccatrix erat, unxit pedes Iesu. Nec mediocre sane hoc unguentum est, de quo scriptum est: Et domus impleta est ex odore unguenti. Nec mirum, cum etiam in celestibus sentiatur  huiuscemodi unguenti fragrantia, ueritate attestante, quia magnum gaudium est inter angelos Dei, super uno peccatore penitentiam agente . uerum quantumlibet unguentum hoc pretiosum uideatur, tamen comparatum ei quod appellatur deuotionis, et conficitur ex diuinorum memoria beneficiorum, quo et ungitur caput Domini, uile et nullius pretii estimatur. Denique de illo dicitur, Cor contritum et humiliatum, Deus, non despicies : de isto uero, Sacrificium laudis honorificabit me . Caput autem ex eo ungis, cum de suis donis Deo gratias agis. Siquidem caput Christi Deus. Deitas ergo in Christo tangitur, quoties ad laudem ipsius, eius in nobis beneficia memoramus: sicut non tam deitas quam humanitas necesse  est cogitetur, cum non eius dona, sed nostra peccata recordamur. Nam in carnis assumptione duos illos pedes ad hoc accepisse cognoscitur, id est misericordiam et iudicium, ut peccator qui ad caput, id est ad deitatem, accessum non habebat, ad pedes, hoc est ad humanitatem, accederet. Nisi enim pes ille, quem diximus misericordiam, ad hominem assumptum pertineret, Paulus Apostolus de eo non diceret: Unde debuit per omnia fratribus assimilari, ut misericors fieret . Et nisi iudicium eque ad hominem pertineret, ipse homo Deus de seipso non dixisset: Et potestatem dedit ei iudicium facere, quia Filius hominis est . Itaque ad hos pedes uiri, iuxta prophetam, dolentis et scientis infirmitatem , peccator  iam accedere non dubitans, fidenter loquitur: Nunc autem cum fiducia accedimus ad thronum gratie eius. Non enim habemus Pontificem qui non sciat compati infirmitatibus nostris . Peccatrix ergo ad pedes, iusta ad ungendum caput accedit.

10. Tanto autem capitis unguentum illo alio, quod pedibus apponitur, pretiosius estimandum est, quanto species quibus hoc conficitur, his quibus conficitur illud constat esse pretiosiores. Has quippe facile et absque labore  reperimus: peccatores siquidem omnes sumus. Porro illas difficile ac de longinquo ualde, utpote de paradiso Dei asportatas suscipimus: omne enim datum optimum, et omne donum perfectum desursum est,  descendens a Patre luminum . Quid denique huiuscemodi unguento excellentius, de cuius effusione etiam Apostoli murmurasse uidentur, dicentes: Utquid perditio hec? potuit enim uenumdari multo, et dari pauperibus. Sed et nunc quoque cum forte uidetur quispiam uacare Deo, tanteque esse deuotionis et gratie, ut merito credatur ungere caput Christi, persistens utique iugiter in sancta quiete, et gratiarum actione, et diuine contemplationis delectatione; non desunt qui hoc perditionem dicant, et iusto, ut sibi uident, murmure conquerantur, quod is qui pluribus prodesse poterat, quiescat sibi: non quod sanctitati inuideant, sed quod prouideant caritati. Ceterum ipsa caritas Deus  huiuscemodi anime plerumque parcit, quam uidet spiritualibus studiis delectari; maxime si talem eam nouerit, que adhuc pusillanimitate uel imbecillitate animi mulier sit, et necdum in uirum perfectum profecit. Quod utique melius ipse discernit qui intuetur cor, quam homines, qui in facie tantum uident, et secundum faciem tantum iudicant: cum uidelicet minime attendunt non esse eiusdem facilitatis deuote quiescere, et fructuose occupari; humiliter subesse, et utiliter preesse; regi sine querela, et regere sine culpa; obedire sponte, et imperare discrete; bonum denique inter 269 bonos, et bonum esse inter malos; imo etiam esse pacatum inter filios pacis, et his qui oderunt pacem exhiberi pacificum. Sciens igitur iehsu qui sint qui uere non  sunt idonei implicari curis et oneribus ecclesiasticis, pro tali delicata anima quam pro sui adhuc teneritudine tractandis negotiis minus sufficere sentit, aduersus aliter sentientes, et ob hoc eius quietem tanquam infructuosam, bono quidem zelo, sed non secundum scientiam insimulantes, ipso respondet affectu: Quid molesti estis huic mulieri?  Nam etsi, quod fatendum est, melius est ad quod ipsam trahere tentatis, bonum tamen est opus quod operata est in me. Sinite eam interim operari bonum quod potest, dum necdum melius potest: noui enim ego quod adhuc mulier sit. Cum autem mutatione dextere Excelsi de muliere facta fuerit uir , quia me uocante promouebitur,  me quoque seruante tenebitur: et tunc melior erit etiam iniquitas uiri, quam benefaciens mulier . uerum et illud spero melius: et hoc interim bonum minime sperno, nec reputo perditionem unguenti huius effusionem, in quo et mulieris deuotio designatur, et mea presignatur sepultura. Huc accedit, quod tam late suam fragrantiam circumquaque diffundit, quatenus ubicumque predicatum fuerit hoc Euangelium in toto mundo, dici etiam habeat et quod hec fecit in eius commemorationem.

11. Iam ad tertium unguentum accedamus. Sane in duorum premissorum alterutra collatione, priore sequens, absque omni ambiguitate, cognoscitur esse melius, longeque excellentius. Illud autem mirum  uidetur, si tertium inueniri queat aliquod, quod ambobus iure debeat anteponi, iuxta quod optimis unguentis sponsa sua redolere ubera gloriatur. Alioquin optima non sunt, si non uincunt et meliora: sicut nec ueraciter meliora dicuntur, que non superant bona. Porro tante excellentie unguentum illud secundum, quod caput ungit, inuentum est esse, ut uix quelibet ei diuitie non dico preferri, sed saltem conferri uideantur posse. Fortassis in Euangelio si requirimus, inueniemus et huius tertii unguenti figuram precessisse. Maria, inquit, Magdalene, et Maria Iacobi et Salome emerunt aromata, ut uenientes ungerent Iesum . uidesne in prima fronte propositi capituli,  quanti estimandum sit etiam hoc materiale unguentum, cuius aromatibus comparandis non una uel due sufficere ualuerunt? Una primum, una et secundum attulit unguentum; ad hoc autem comparandum tres pariter conuenerunt, ut simul uidelicet emerent, quod per se singule non poterant, et sic uenientes ungerent Iesum. Non solum pedes aut solum caput, sed ut uenientes, inquit, ungerent Iesum; id est, corpus totum. Sed attende quod tanquam unguenti huius pati Christus noluerit perditionem fieri, cum non inuento corpore, reportarunt integrum, et iusse sunt exhibere uiuo, quod preparauerant mortuo. Quod et fecerunt, cum protinus nuntiato gaudio resurrectionis, discipulorum qui procul dubio membra Christi, et membra uiua erant,  tristia corda delinire curarunt. Que utique membra nisi plus illo crucifixo corpore Christus diligeret, pro iis crucifigendum illud non tradidisset. Liquet itaque duo illa quia tantum hoc precellit ultimum unguentum, quantum Christo hoc suum corpus cui exhibetur, hoc est Ecclesiam, quod ex eis perungi, quod et pro huius redemptione tradi uoluit, constat esse amabilius. Sponse igitur ubera fragrant unguentis non tantum bonis et melioribus, sed etiam optimis; et duo eius ubera compassionis et congratulationis, ex pietate et consideratione miserorum, abundant lacte consolationis et exhortationis. Primo igitur unguento sanata, secundo purificata, tertio sanctificata, fragrantia habet ubera unguentis optimis.

 12. uel aliter ut sint etiam hec uerba sponse, ac si aperte dicat: Presumptionis quidem est quod requiro osculum contemplationis, sed fiduciam dat conscientia bone actionis; quia ubera mea; mea, quia a te mihi data; tua, quia a te impleta, tibique seruientia; meliora sunt uino. Aliter, ut sit uox sodalium, id est Angelorum, exhortantium 270 sponsam contemplationis auidam, ad laborem actionis, ex consideratione profectus in subditis. Dicunt ergo: Non quidem priuaberis osculo cum perueneris; sed cum laboris tui fructum uideas, ne deficias dum tardaris: quia ecce ubera tua, id est tenerior doctrina, meliora sunt uino, fragrantia unguentis optimis. Tria hic uidemus in uberibus sponse; tactum, odoratum et gustum: tactum, in lenitate unctionis;  odorem, in unguenti fragrantia; gustum, in uino. Tactus presentibus in uerbo, odoratus absentibus in exemplo; gustus sponso, per quem signatur bona mentis intentio.

13. Ad tres sententias duobus modis que sequuntur continuanda sunt: Oleum effusum nomen tuum. Si uerba sint sponsi, intelligendum est hic sponsum sponse desiderium consolatum, post exhibitam gratiam, post datam fiduciam, dedisse ei osculum. Accepto sponsa osculo, et oleo cum osculo, id est, per internam inspirationem aliquatenus accepta sponsi notitia, et cum notitia amoris, letitia, exclamauit dicens: Oleum effusum nomen tuum, ideo adolescentule dilexerunt te . Si, inquit Apostolus,  mente excedimus, Deo; et si sobrii sumus, uobis . Oleum effusum nomen tuum, uerba sunt mente excedentis Deo: ideo adolescentule dilexerunt te, uerba sunt sobrietatis proximo. Postquam enim mente excessit Deo, ex abundantia olei accepti a Deo, sobria facta est adolescentulis. Charitas quippe sponsi urgebat eam. Ad nomen enim sponsi, id est notitiam sponsi, ab eo de cuius plenitudine omnes accepimus, tanta facta est olei, id est caritatis effusio, ut plena sponsa pro se exclamaret, Oleum effusum nomen tuum: et de plenitudine sua refundens in adolescentulas diceret, ideo adolescentule dilexerunt te. Effusio quippe notat abundantiam. Hec est effusio in fide uel spe, sed in caritatis tantum plenitudine. uel secundum superiores  duas sententias: Dixi, inquit sponsa, quia meliora sunt ubera tua uino, id est, a te impleta, tibi seruientia; sed gratia Dei sum id quod sum: quia oleum effusum nomen tuum. Sed gratia Dei in me uacua non fuit, ideo adolescentule dilexerunt te. Secundum anagogen oleum et nomen, id est notitia et amor Dei, priusquam effunderetur, et abundaret in omnes gentes, infusum erat, non effusum, quia notus tantum in Iudea Deus: cum uero effusio facta est de infusione adolescentule, Ecclesie de Gentibus facte sunt, non adolescentule, sed sponse, quia dilexerunt. Que enim per fidem primum adolescentula est, uel pedisequa, incipit sponsa esse cum incipit diligere. Quia ergo oleum effusum nomen tuum, ideo adolescentule dilexerunt te.

 14. Secundum moralem sensum in effusione olei, cum fit nobis per gratiam infusio, cauendum est, ne inordinate fiat effusio. Quiddam enim nobis infunditur quod nostrum est, quiddam quod proximi. Nostrum est sine quo non saluamur, cetera sunt proximi. Quod nostrum est si effundimus, stulti sumus et uacui: quod alienum est si retinemus, fraudulenti. Quod nostrum est, fides est, spes et caritas. Fides facit seruos, spes mercenarios, caritas filios. Fides facit ancillam uel pedisequam, spes concubinam, caritas sponsam. Fides dicit, Sic est: spes, Habebis: caritas, Da gloriam Deo. Fides est malorum uel bonorum scientia; spes, cauendi uel adipiscendi fiducia; et caritas, utriusque gratia, cum securus de utroque gratias agit. Hec igitur  cum nostra sint, non sunt effundenda, id est, pro aliis perdenda: sed agendum ut operentur in nobis quod suum est, id est, ut sanemur, ut seruemur, ut saluemur. Sanemur per laborem corporis, seruemur per lectionem et meditationem, saluemur per orationem. Labori insidiatur desidia; lectioni, inquietudo uel otiositas; orationi, nimia securitas. Quod igitur nostrum est, peccamus si effundimus, ut dictum est: id est, si laborem negligimus propter desidiam, lectionem propter inquietudinem uel otiositatem, orationem propter nimiam securitatem. Nostrum uero non est, sed aliorum, quidquid habemus sine quo saluamur: ut sunt sermo sapientie, sermo scientie gratia, curationum, et cetera que  haberi possunt preter caritatem, in qua sola saluamur. Hec si retinemus in tempore, ut dictum est, fraudulenti 271 sumus Cum enim res exigit ut effundantur, cauendum est ne aut tepide, aut trepide, aut inuidiose retineantur. Tepide, de auditoribus diffidentes; trepide, si irrationabiliter timentes; inuidiose, fratrem non amantes. In primo fidei, in secundo spei, in tertio caritatis defectus deprehenditur. Cum uero effunduntur, cauendum est ne incaute, ne temere, ne ambitiose effundantur. Incaute, ne sanctum det canibus; temere, ut fidei regulas non excedat qui loquitur; ambitiose, ne querat que sua sunt, sed que Iesu Christi. Cauendum etiam ne intempestiue, ne presumptuose, ne infructuose: intempestiue, ante maturitatem anime et  corporis; presumptuose, sine officio; infructuose, sine gratia. In his omnibus, si bona sit effusio, ubi facta est olei huius infusio, tres suas oleum operatur uirtutes. Oleum enim pascit, lucet et ungit: caritas etiam pascit se, lucet proximo, ungit Deum.

15. Trahe me post te, curremus in odore unguentorum tuorum. Condescendens sponsa adolescentulis de altitudine illa in qua mente excesserat Deo, postquam effusionem illam olei sibi infusam in adolescentulas refudit, cum laboraret in eis; recordata osculi et olei et sponsi, et suspirans ad eum a quo inuitam eam trahebat cura proximi, Trahe me post te, inquit. Cum enim mente excedit, Deo; cum sobria est, proximo. Cum mente excedit, ostenditur ei quantum a Deo diligitur: cum sobria est, ostendit  in cura proximi, quantum diligat Deum. Sursum eam trahit caritas ueritatis, infra eam trahit ueritas caritatis. Sed quamuis hic eam detineat ista necessitas, tamen ab animo eius recedere non potest illa suauitas. Ideo trahe me, inquit, sponse. Quatuor quippe sunt que a Deo nos abstrahunt: caro illecebris, diabolus dolis, mundus curis, proximus affectu. Ab his sponsa, uel ab horum aliquibus tracta inuita a Deo, trahi exoptat et exorat ad Deum. Tractus enim alius uoluntarius, alius coactitius: ut in carcerem, coactitius; uoluntarius, ut fesso uel ceco. Sponsa uult trahi, que trahi precatur; et quod trahi uult, hoc est propter cecitatem, aut propter debilitatem, aut propter utrumque. Hec autem patiebatur fatigationem mundi uel diaboli,  sed et acies mentis turbabatur in cura proximi. Contra hec omnia cupit trahi ab iis ad Deum, a Deo, Dei uirtute. Tractus enim iste in uirtute est. Ipse enim est iuxta Apostolum, sicut a Domini Spiritu, cum transformamur de claritate in claritatem . Et in anima quidem electa uterque fit tractus: primo coactitius, ut ibi, Sepiam uias tuas spinis ; deinde uoluntarius, ut hic, Trahe me post te. uel ita: Et quia adolescentule, agente me, ut diligerent non me, sed te, diligunt te, nec iam egent me, trahe me post te; id est, exime me de corpore. Sed adolescentule reclamant post te, In odore unguentorum tuorum curremus; id est, ueniemus et nos tecum.

 16. uel trahe me, id est, spiritualem me fac post te, id est ad imitationem tuam, quia Christus passus est pro nobis, uobis relinquens exemplum, ut sequamini uestigia eius . Cum enim thalamo uirginali processit Sponsus, exsultauit ut gigas ad currendam uiam per omnem dispensationem conuersationis sue, quasi quamdam uiuendi uiam nobis sternens et ordinans, per quam nos post se et exemplis, quasi quibusdam uestigiis, dirigeret, et amore traheret. Unde dicit in Euangelio Petro et Andree: uenite post me . Si enim cogitamus conceptionem eius siue natiuitatem, spiritualis nobis conceptio, pie est uoluntatis intentio. Hec enim fit in anima uirgine, quia soli Deo cupit placere. Natiuitas uero Domini, boni in nobis operis  est inchoatio, sicque de reliquis. Nam circumcisio, quam non licet fieri suis manibus, magistrorum est super opera discipulorum discretio. In qua circumcisione iehsu nomen accipit, quia opus subiecti, uirtutis uel salutis nomen sortitur ex discretione magistri. Porro Domini apparitio est nutu Dei, non per se operis manifestatio. In apparitione uero semper uirgo Mater et a Magis et a Pastoribus inuenitur; quia ueram uirtutem tam apud sapientes, quam apud insipientes iugis semper pudor comitatur. Quadraginta 272 uero dierum purgatio, est usque in finem boni operis exercitatio. Pueri ad templum delatio, est post finem uite perfecti operis representatio. Sed delatio in templum fit per duos, persecutores scilicet et simulatores; sed iis extra remanentibus  parentes, id est boni operis patratores, in templum Dei illum introducunt. Simeon uetustus, antiquus est dierum, Deus omnipotens: puer in eius ulnis est ponderatio in manu Dei cuiusque operis uel meriti. Debet enim conceptio esse pura, natiuitas uoluntaria, circumcisio discreta, apparitio uerecunda, purgatio continua, oblatio sancta. Qui igitur hec et his similia de Domino imitatur fideliter, currit post cum fortiter.

17. uel trahe me post te, id est, amore tui tantum. Auerte oculos meos ne uideant uanitatem. Nec sola uolo trahi, quia ego et adolescentule curremus in odore unguentorum tuorum. Tria sunt que faciunt currere; timor uidelicet, desiderium, et amor: timor, fugiendo; desiderium, appetendo; amor, proximum  amando. Quatuor quoque sunt que impediunt cursum istum; frigus, calor, uia laboriosa, nimietas currentis. Que sunt alio nomine, diffidentia, concupiscentia, asperitatis impatientia, nimia confidentia: uel torpor diffidentie, carnalia desideria, obseruationum asperitas, uehementia proficientis uel perficientis. Contra torporem necessarium est unguentum compositionis laxatiuum, quod conficitur de recordatione miraculorum et testimoniorum Christi: contra estum, unguentum refrigeratorium, ex speciebus conuersationis et commonitionis Christi: contra tristitiam laborantis, unguentum sanatiuum, ex recordatione passionum et promissionum Christi: contra uehementiam proficientium, unguentum  mitigatorium, de recordatione mansuetudinis et miserationum Christi. Hec autem omnia unguenta inutilia sunt, si ex oleo sponsi confecta non sunt. In odore horum unguentorum currunt adolescentule, quarum cursus non impeditur. Sponsa uero hec omnia non odoratur, sed tangit; quia in se ipsa omnia hec exhibet, sed aliis non sibi. Exhibet enim miraculorum gloriam, exhibet conuersationis exemplum, et commonitionis documentum. Sed et passionum Christi circumfert stigmata; mansuetudinem uero et miserationem et predicat omnibus, et exhibet.

18. Introduxit me rex in cellaria sua . Audiens sponsa sponsionem adolescentularum, In odore unguentorum curremus, respondit: Merito curretis,  et currendum uobis est. Experte credite, quia introduxit me rex in cellaria sua, unde plenam et confertam me remisit. Introduxit me, inquam, rex, qui dirigit in ueritate gressus meos: introduxit me in cellaria sua, liberalitate sua; non ego erupi presumptione mea. Audiens enim sponsus uota sponse precantis, Trahe me post te; abstrahens eam quodammodo a carne, post se traxit eam in occultum quoddam contemplationis sue, et ostendit ei secreta sua. Ubi cum mente excessisset Deo, rursum sobria facta proximo, rediit ad adolescentulas. Et cum ex uisione et collocutione Dei, quasi duo cornua preferens contemplationis, rationis scilicet et amoris, mirabilis et terribilis appareret, Introduxit me rex, inquit, in cellaria sua. Felix ille rector animarum,  qui ad omnia que desiderat, et de quibus anxiatur et dubitat, in illud meretur admitti secretum, ut omnia possit facere secundum quod sibi ostensum est in monte. Introduxit me, inquit, rex in cellaria sua. Quoniam de cella uinaria in proximo disputaturi sumus, de cellariis regis usque ad ipsum locum differamus. Exsultabimus et letabimur in te. Audientes adolescentule sponsam sponsi liberalitatem commendantem, sicut filii Isrel qui non ualebant in montem ascendere cum Moyse: Loquere tu, inquiunt, nobis, et non loquatur nobis Dominus . Sufficis interim nobis, Exsultabimus et letabimur in te; id est, in doctrina et imitatione tua. Exsultabimus, cum corporaliter operabimur; et letabimur, dum spirituali iucunditate perfruemur,  memores uberum tuorum , que interim nobis sufficiunt. Lac enim consolationis et exhortationis, quod inde sumpsimus, cum quodam mentis tripudio 273 cantare nos facit: Exsultate iusti in Domino, rectos decet laudatio . Unde et sequitur:

19. Recti diligunt te. Sunt iacentes, sunt erecti, sunt curui, sunt recti. Iacentes nec timent, nec diligunt; curui timent, non diligunt; recti diligunt. Orat ergo sponsa pro adolescentulis, ut quas adhuc in timere uidet curuas, rectas uideat in amore sponsi: ac si dicat, uideo istas curuas, sed fac rectas, quia recti diligunt te. Aliter: uidens sponsa adolescentulas sibi applaudentes, commendans istas, timet  aliis; istis exsultantibus, illis inuidentibus: ac si dicat, Iste sunt recte, ideo diligunt te; et si diligunt me, non diligunt nisi in te. Docui enim eas non me diligere, sed te. uidens enim sponsa illarum se beneuolentia pregrauari, conuersa ad sponsum, orat pro eis: Recti diligunt te. Sed de inuidentibus quid faciamus? Conuersa ad eas, et curam agens pro eis que de pristina conuersatione nonnunquam ei insultabant: Nigra, inquit, sum, sed formosa, filie Ierusalem. Et nota ordinem caritatis. Cum de amore sponsi agit, tota quodammodo in eo liquescit: cum de adolescentulis, afficitur quadam compassione, et quasi una ex illis efficitur: cum de inimicis toto caritatis zelo pro eis zelatur. Nigra sum, sed formosa, filie Ierusalem. O filie Ierusalem,  filie pacis, pacem habete mecum, que pacem habeo uobiscum. Exprobratio est ista uestra, non compassio. Nigra quidem sum ex pristina conuersatione, sed formosa ex pura confessione, et recta intentione. Duo quippe sunt que faciunt nigram, duo que formosam. Nigram, mala conuersatio, et distorta intentio: formosam, innocens conuersatio, et recta intentio. Que sic sunt in anima, sicut sunt in corpore pulcher color, et bona forme compositio. Que autem non habuit innocentem conuersationem, postquam induit confessionem, et direxit in melius intentionem, fiducialiter dicit, Nigra sum, sed formosa; quia preterita eius peccata tegit confessio. Est enim pulchritudo memorie confessio; et compositio uoluntatis, recta intentio. Primum tegit  ueritas confessionis, secundum format iustitia recte intentionis. Unde dicit:

20. Sicut tabernacula Cedar, id est, tenebre. Non sum tabernacula Cedar, sed sicut tabernacula Cedar: et si fui tabernaculum, uel sicut tabernaculum Cedar, id est habitatio tenebrarum, tabernaculum fui, non domus mansionis: fuimus enim aliquando tenebre, nunc autem lux in Domino. Sicut pelles Salomonis. uiuo enim, iam non ego, uiuit uero in me Christus; id est, preteritam nigredinem meam tegit fides Christi. Que bene dicitur pellis Salomonis, quia ducta de morte Christi, nosque mortificans, tabernaculo Cedar, id est tenebrose conscientie, superducta, dignam facit mansionem uero Salomoni. Poterat enim dicere Mater Domini Maria,  mirantibus de se filiabus Ierusalem: Nigra sum ex natura Ade, sed formosa ex fide, id est, ex pelle Salomonis. Aliter ad easdem, uidens ab aliquibus se contemni propter sobrietatem, qua omnibus omnia facta erat ut omnes lucrifaceret: Nigra sum, inquit, exteriori hac humiliatione, sed formosa pulchritudine intentionis. Omnis enim gloria filie regis ab intus. Sicut tabernacula Cedar nigra sum exterius, sed intus decora pelle, non mea, sed Salomonis. Aliter ad adolescentulas sibi exsultantes, non insultantes: Quia, inquit, exsultatis in me, et post me curritis, ne attendatis quod nigra sum, id est sobria uobis: uel nigra sum in humilitate et pressuris mundi, quia formosa sum in oculis sponsi, quia decolorauit me sol. In cute corporis color apparet.  Intentio sponse cutis est, color actio. Decoloratur ergo cutis, cum cura proximi intentionem ad Deum obfuscat actionibus suis. Nolite itaque, inquit, considerare me quod fusca sum, quia sol, id est amor Dei, me decolorauit , qui me occupationibus uestre actionis denigrauit. Sed quod decoloratur a sole, cito redit ad colorem naturalem; sic et ego ad propriam formositatem. Sed cutis decolorata est, non autem os interius, quo sponso assidue canto, Non est occultatum os meum a te, quod fecisti in occulto : id est, amor cordis interior nullam patitur lesionem.

274 21. Filii matris mee pugnauerunt contra me . Heu! quanta mutatio! que paulo ante  in secreto illo pacis Dei que exsuperat omnem sensum, iucundabatur, nunc inter rixas hominum calumnias patitur. Has prelatorum fluctuationes considerans Dauid in spiritu, Qui descendunt, inquit, in mare seculi, in nauibus, id est in regimine Ecclesiarum, facientes operationem in aquis multis, ipsi uiderunt opera Domini, et mirabilia eius in profundo. Dixit, et stetit spiritus procelle, et exaltati sunt fluctus eius. Ascendit usque ad celos, et descendit usque ad abyssos, anima eorum in malis tabescebat. Turbati sunt et moti sunt sicut ebrius, et omnis sapientia eorum deuorata est. Filii matris mee pugnauerunt contra me . Non est mirum si decolorauit me sol, cum grauis sit pugna quam patior, cum etiam filii matris mee, filii Ecclesie, prauis  moribus suis pugnauerint contra me. Contra quos cum pugnarem arguendo, obsecrando, increpando, Posuerunt me custodem in uineis suis : id est, seipsos commiserunt mihi custodiendos; alii per contentionem et inuidiam, ut sicut dicit Apostolus, suscitarent pressuram tribulationibus meis ; alii per bonam uoluntatem. uinea Domini sabaoth, domus Isrel est ; uitis, Christus; palmes productus, peccator conuersus; fructus, fructus digni penitentie. Contra hos dum pugno, et postmodum custodiendis inuigilo, dum sicut Iacob afficior estu per diem, et per noctem gelu, non est mirum si decolorauit me sol. Sed cum custos posita in uineis, laboro in alienis, uineam meam non custodiui. Custodi eam, tu qui custodis Isrel, propter  quem neglexi eam, propter quem decolorata sum. Et ut sciam quid debeam uinee mee, quid aliene: Indica mihi, o quem diligit anima mea, in meridie, id est in feruore malitie tante, in quo etiam filii matris mee pugnauerunt contra me, ubi cubem intendendo mihi, ubi pascam commissos mihi. Quod autem dicit, hoc est. Indica mihi, ubi cubante me, cubas mecum, et pascente me pascis mecum, ut nichil contra me, uel sine te, sed omnia faciam tecum, et tu mecum. Hoc est igitur quod precatur, ut sciat quid et quando sibi, quid et quando aliis debeat. Aliter: meridies est feruor malitie, demonium meridianum, quando angelus satane transfigurat se in angelum lucis. In quem ne incidam, Indica mihi ubi pascis, ubi cubas in meridie .  Aliter: Quatuor sunt dies, duo boni, et duo mali, de quibus dicit Psalmus: uespere, et mane, et meridie narrabo et annuntiabo . Primus dies incipit a mane, et desinit in uesperam noctis et mortis eterne, qui est angelus malus. Secundus incipit a mane conditionis, et procedit in meridiem et feruorem perfectionis, nec inde mouentur pedes eius, qui est angelus bonus. Tertius incipit a uespere peccati, et procedit in noctem eterne perditionis, qui sunt reprobi. Quartus dies est dies Domini nostri Iesu Christi, qui incipit a uespere sabbati, et lucescit in prima sabbati; id est, incipit a uespere peccati nostri, et breuissimo timoris quasi noctis spatio interiecto, perducit filios lucis ad mane  spei, et inde ad meridiem perfectionis angelice et amoris: nec inde eos ultra patitur amoueri. Precatur itaque sponsa eum quem diligit anima eius, non caro, id est, quem spiritualiter diligit, ut ponat eam in meridie perfectionis angelice, ut liberata ab omnibus ignorantie tenebris, sine ulla contradictione dubitationis uidere incipiat quidquid sibi uel gregi expediat: ne posita in incerto quietis uel laboris, incipiat uagari post greges sodalium sponsi, id est, se ei parificantium uel sua querentium.

22. Post greges. Qui enim de perfectione ueritatis abit in deuium erroris, nec cum gregibus errantibus uadit, sed post greges; quia his omnibus deterior inuenitur. Sed non est pretereundum, quod grex Domini tribus modis pascitur a pastoribus; exemplo,  uerbo, oratione. Exemplo, contra concupiscentiam carnis, uerbo, contra concupiscentiam oculorum; oratione, contra ambitionem seculi. Si ignoras te, o pulchra inter mulieres. Querebat sponsa sponsum in meridie, id est in manifesta luce ueritatis, scilicet ne ei aliud occurreret pro alio: querebat ubi cubaret in meridie, id est in qua affectione 275 meridiane perfectionis, ut uideret que quando eligenda esset affectio, ubi sponsus cum ea cubaret, et ipsa cum sponso. Respondit itaque sponsus: O pulchra inter mulieres, scilicet inter Mariam et Martham, quia nolo ut alteram de istis eligas, sed utramque teneas, contemplatiuam scilicet uitam et actiuam; o pulchra inter mulieres, si uis nosse me, noli ignorare te. Hoc est responsum Delphici Apollinis:  »Scito teipsum.« Duo sunt que nos faciunt ignorare nosipsos, uel nimia de nobis temeritas, uel nimia humiliationis timiditas. Secundum hec duo respondit sponsus sponse, uel de temeritate reuocans eam ad humilitatem, per experientiam sui, uel de timiditate ad confidentiam, ex perceptione preteritorum munerum. Due enim sunt ignorantie sui, uel quando plus, uel quando minus de se quis estimat: et duo sunt que hoc efficiunt, presumptio et pusillanimitas; due uero horum effectuum cause, superbia, et minor sui experientia. Experientia uero sui facit humilitatem; humilitas, sui cognitionem. Reprimens itaque sponsus temerariam: Prepropere, inquit, et impatienter desideras meridiem angelice beatitudinis; quia primo tibi  agendum est multum, et laborandum in matutino uirtutis. Si igitur ignoras te, egredere a me, uel a bono conscientie tue, et non stes mecum, sed abi post uestigia gregum et pasce hedos tuos, id est prauos motus carnis, uel perditos auditores, qui statuentur a sinistris, iuxta tabernacula pastorum; id est, secuta magistrorum reproborum doctrinas, non in Ecclesia, sed in conuenticulorum suorum praua docentium tabernaculis. Quod autem dicit, Egredere, permittit, non precipit, quod etiam nec ex toto permittere uidetur, sed reuocat ad laborem.

23. Equitatui meo in curribus Pharaonis assimilaui te, amica mea . O amica mea, licet te ut temerariam reprimam, licet ad laborem te reuocem,  propter hoc tamen non minus amica. Iam uis sedere mecum in regno meo; indignarer presumptioni, sed ignosco amori. O amica, non regnandum tibi modo est, sed pugnandum: quia equitatui meo in curribus Pharaonis assimilaui te. Posita es in medio curruum Pharaonis: non tibi exeundum solum est, sed educere habes populum meum de terra seruitutis. Siue, ut erigam pusillanimem: Nec perdes, o amica mea, quia in curribus Pharaonis equitatui meo assimilaui te, id est, equitatui Angelorum te similem constitui: ut sicut illi habent caritatem, et castitatem, et humilitatem, et ordinem; sic et tu posita in medio curruum Pharaonis. Quandiu enim hic in procinctu sumus, et colluctatio nobis est non cum carne et sanguine, sed contra  spiritualia nequitie in celestibus, exercitus uterque, et currus Dei et currus Pharaonis, sicut in bello commisti sunt: sicut enim currus Pharaonis, id est diaboli, sic et currus Dei decem millibus multiplex. Libet ipsos currus et Dei et diaboli subtilius describere, et qui Deo uel diabolo militent euidentius demonstrare. Currus diaboli tres sunt, quibus totum mundum perambulat; luxuria, superbia, malitia. Luxurie currus duas habet rotas, ingluuiem et mollitiem, quas trahit sicut equus indomitus, impetus carnis; cui insidet amor sui in sella uoluptatis, frenum habens penuriam; stimulum, stimulum libidinis. Currus superbie duas habet rotas, presumptionem de se, et temeritatem: equus qui trahit, appetitus est uane glorie, cui insidet amor  mundi, in sella adulationis, frenum habens auaritiam, stimulum, stimulum liuoris. Currus malitie duas habet rotas, simulationem et dissimulationem: equus trahens est maleuolentia, cui insidet sapor mali, in sella fraudis, frenum habens tergiuersationem; stimulum, stimulum ire. Contra hos tres currus, tres sunt currus Dei. Currus continentie duas habet rotas, orationem et exercitationem corporis: equus trahens deuotio, cui insidet miles Dei, contemptus sui in sella puritatis; frenum habens disciplinam; stimulum, stimulum timoris Domini. Currus innocentie duas habet rotas, humilitatem nolentis preesse, et mansuetudinem uolentis subesse: has trahit equus, id est amor pacis, sessorem habens contemptum seculi, 276 in sella  beneuolentie; frenum, zelum ueritatis; stimulum, stimulum amoris Dei et proximi. Currus sapientie duas habet rotas, prudentiam et simplicitatem; equum, fortitudinem; equitem, amorem Dei; sellam, uigilantiam ne cadat; frenum, modestiam, ut regat; stimulum, zelum iustitie. Cum ergo, amica, currus habeas ut Pharao, et equitatui meo in curribus Pharaonis assimilauerim te, satagendum nunc est de uictoria, non de premio uictorie: nimis enim est, et preproperum quod queris. Non uidebis modo faciem meam, sed posteriora mea uidebis. Licet enim meridiem quem postulas modo non accipias, multa tamen interim a me accipis, in quibus merito lauderis.

 24. Iam enim ex gratia mea pulchre sunt gene tue ut turturis; id est, magna sunt et exteriora, et interiora dona quibus te ditaui. Quid enim interius acceperis, ostendit exterius honestas et maturitas conuersationis, que sunt due gene turturis, id est anime, in absentia sponsi gementis, et consolationem nullam recipientis, et singulariter habitantis. Sicut in pallore uel rubore genarum exterioris hominis deprehenditur qualitas: sic in honestate et maturitate conuersationis, sinceritas ostenditur bene composite mentis. Et non solum hoc, sed et collum tuum sicut monilia. Puritatem anime commendat in te, ut dixi, coram hominibus, honestas et maturitas conuersationis; apud Deum uero directio intentionis. Intentio enim tua, que sicut collum  capiti Christo coniungit totum operis tui corpus, sicut monile est, cum palam fit omnibus Deo eam et proximo deseruire. Hoc enim significat monile ornamentum colli, quod exterius aurum, gemmam uero habet intrinsecus, intentionem scilicet esse affectam amore Dei, et amore proximi. Quod cum sponsus hominibus declarat, sponse collum monili ornat; imo facit esse sicut monilia. Cum hec omnia, dicit sponsus, tibi dederim, adiiciam adhuc ornamentum aliud: Murenulas aureas faciemus tibi. Sic est plane, sic esse solet. Cum querit sponsa in hoc seculo gloriam, non assequitur; uel si assequitur, inutilis est. Cum uero in solo sponso querit gloriam, etiam nesciens gloriam incurrit, et gloriam que utilis est. Sicut enim in colli ornamento gloria  se obtulit de exemplo, sic in ornatu aurum de uerbo. Gloria enim te debet querere, non tu illam. Si queris illam, fugit; si fugis, incurrit; si queris eam et inuenis, nociua est uel inutilis.

25. Murenulas aureas faciemus tibi, inquit, uermiculatas argento . Murenule sunt ornatus aurium, que a sponso sponse dantur, cum bonus datur auditus eius predicationi. uermiculatas argento, id est, distinctas eloquio: quia alii datur sermo sapientie, quod significat aurum; alii sermo scientie , quod significat argentum. Promittit itaque sponsus, quod interius et exterius eam glorificabit. Murenulas, inquit, faciemus, ego et Pater et Spiritus; me sapientiam, Patre efficaciam, Spiritu sancto prebente benignitatem. Faciemus  autem de nichilo, id est ex nullo precedente merito; hoc enim significat nomen facture. Unde et ibi dicitur: Faciamus hominem . uel faciemus, ego et Angeli et doctores mei: ego inspirando, Angeli suggerendo, homines docendo. Deus enim uidet intentionem, et angelus affectionem, homo factum. Angelus enim intentionem non uidet, sed affectionem uidet. Ideo angelus malus bonum Deum non uidet, quia idem est Deus, et affectus, et uoluntas eius: nec enim afficitur. Suggestiones uero Angelorum, ipse sunt lingue eorum, de quibus dicit Apostolus; Si linguis Angelorum loquar . Sunt autem hec quedam signa occulta spiritualia nobis incognita, quibus sibi loquuntur, et  innotescere faciunt uoluntates suas, nec solum sibi inuicem, sed et hominibus aliquibus angelicam uitam ducentibus. Linguam ergo Angelorum intelligit, qui suggestiones illorum intelligit. Lingua eorum loquitur, qui sicut Nicolaus et Benedictus, in somnis, uel aliis quibusdam occultis modis, uel dormientibus, uel longe absentibus, suggerunt que uolunt. uel murenulas aureas faciemus tibi uermiculatas argento, id est, sermonem gratie sale conditum.

277 26. Audiens sponsa benignam sponsi promissionem, leta redit ad adolescentulas. Solatium est quippe uite humane, habere cui cor tuum credas, quem participem gaudii, participem etiam facias doloris tui. Sponsa igitur quotiescunque a sponso accipit olei infusionem, impletur usque ad  effusionem. Quod cum effundere necesse sit, exundante plenitudine caritatis ad adolescentulas recurrit, quibus idem desiderat quod sibi. Felix amicitia et beata societas, ubi qui audit, statim dicit: ueni. Rediens itaque ad eas, Dum esset, inquit, rex in accubitu suo, nardus mea dedit odorem suum: hoc est, Putabam me uilem et abiectam in oculis sponsi, quia cum meridiem expeterem, repulsam passa sum. Sed qui iudicat me Dominus est. Dum enim esset rex meus et Dominus meus, pro arbitrio iudiciorum suorum omnia disponens secundum bonum consilium uoluntatis sue, in accubitu suo, id est iudiciorum suorum secreto, nardus mea, id est humilitas de priori conuersatione uel de pressuris mundi, dedit in conspectu eius odorem suum, id est  secundum qualitatem suauitatis sue. Nardus enim herba est humilis et calida et odorifera, per quam figuratur humilitas, feruida caritate, et accepta Deo ex puritate intentionis. Et uere nardus mea dedit odorem suum: nam fasciculus myrrhe dilectus meus mihi ; id est dilectio dilecti mei  facta est mihi myrrha quidem amara, sed condiens me, ne putrescam in torpore securitatis et negligentie. Non est autem mihi fascis myrrhe, sed fasciculus, quia diu non durabit: uel paruus mihi pre amore eius; uel paruus pre consideratione malorum meorum preteritorum. Sed letetur Sion, et exsultent filie Iude  propter iudicia tua, Domine : quia quantumcunque amara sit myrrha, quantumcunque ponderosus sit fasciculus, in medio uberum meorum commorabitur, in medio prosperitatis et aduersitatis mee, in medio congratulationis mee et compassionis mee: ibi commorabitur, nec inde mouebitur in eternum. Nec enim gaudebo nisi in Domino, nec contristabor nisi in Domino. Sed et ipse siue per prospera me consoletur, siue in aduersis exerceat, de medio uberum meorum, id est de medio corde meo, non mouebitur: et siue congratulandum in bonis aliorum, siue in malis compatiendum mihi sit, nonnisi in Domino.

27. Botrus cypri dilectus meus mihi in uineis Engaddi.  Superius sponsam tabescere fecerat zelus suus, quia obliti erant uerba Domini inimici sui, uel qui insultabant eius nigredini, uel qui pugnabant contra eam filii matris sue, et posuerunt eam custodem in uineis. Quibus cum ipsa usque ad sue uinee neglectum inuigilaret, et pene iam desperaret de eis, et in cura et in sollicitudine earum caligaret, meridiem sponsi expetierat: a quo benigne cercita, rursumque consolatione, non qua uolebat, sed qua expediebat letificata, repente operante gratia ubi non sperabat, fructum inuenit, botrum scilicet cypri in uineis Engaddi; et exclamans pre gaudio, Botrus, inquit, Cypri dilectus meus mihi factus est. Cyprus insula est bonarum uinearum, fertilitate nobilis: Engaddi interpretatur Fons hedi.  Significat autem Cyprus abundans uino, Ecclesiam fluctibus seculi undique quassatam, sed abundantia gratiarum exundantem. Fons hedi significat fontem Baptismi, in quem hedi ingrediuntur; sed egrediuntur agni nouelli, de quo in sequentibus: Sicut grex tonsarum, que ascenderunt de lauacro, omnes gemellis fetibus. Miratur ergo sponsa, quod in uineis noue conuersationis fructum inuenit perfectionis, et fructum non alium, quam ipsum Christum. Cum enim in omnibus actibus nostris uel conatibus Christus in causa est, fructus noster Christus est. Hunc fructum sponsa repente inuentum, laboris sui conscia quo in eis laborauerat, pia exsultatione sibi uindicans, Botrus, inquit, Cypri dilectus meus mihi in uineis Engaddi. uel aliter, ut sursum  aliquantulum repetamus: postquam sponsa a sponso meruit ornari, in laudem eius et predicationem operum eius statim erupit, dicens, Dum esset rex in accubitu suo, nardus mea dedit odorem suum: accumbente 278 Rege, id est humiliante se in utero uirginis, nardus mea, id est humilitas Domini mei, dedit odorem suum, dum propter nimiam caritatem suam qua dilexit nos, fieri ex uirgine dignatus est sub lege. Deinde non fascis, sed fasciculus myrrhe fieri dignatus est, dum mortis, et crucis, et sepulcri amaritudinem, trium tantum dierum spatio passus est; moxque botrus Cypri in resurrectione apparuit in uineis Engaddi, dum fidelibus spiritualia bona distribuit.

 28. Sequitur: Ecce tu pulchra es, amica mea; ecce tu pulchra, oculi tui columbarum. uidens sponsus sponse deuotionem, et quia inter ubera sua dabat ei locum commorandi; Ecce, inquit, id est, in hoc statu tuo, in hac confessione tua et cognitione tui, tu quia unde pulchra tu, inde ego non pulcher et non habens speciem neque decorem, tu, inquit, pulchra es. Et rursum, Ecce tu pulchra: id est, pulchra in interioribus, et pulchra in exterioribus; pulchra in intentione, et pulchra in actione. Amica mea. Amicitiam duo faciunt, mutua conscientia et eadem uoluntas. Porro amicitiam sponsi et sponse facit quedam mutuo conscientia, et eadem uoluntas, cum Dominus secreta sua bona sponse reuelat, et sponsa mala sua per puram et humilem confessionem  facit ei cognita. Pulchra es, inquam, nec timeo ne euanescas, quia oculi tui columbarum; id est simplices sunt, non sunt intendentes uel tibi, uel aliis, nisi in Deo. Porro duo oculi sponse sunt, mysticus et actiuus, uel contemplatiuus et moralis. Sed libet adhuc de oculo subtilius aliquid inspicere. Oculus ut clare uidere possit, hec habet necessaria, radium ualidum et purum, qui de pupilla procedat; erem purum et lucidum, qui transitum eius non impediat; corpus in quod effundat, rationem cui renuntiet, memoriam quam ratio consulat. Horum si quid defuerit, perfectus uisus non erit. Sic et amor Dei, ut uerus sit, hec habet necessaria: affectum purum, quo Deum nonnisi propter Deum diligat, nec aliquid cum Deo, nisi in Deo et propter  Deum; uite et conscientie munditiam, que amorem non impediat; discretionem spiritus, que puritatem contemplantis non sinat errare, sed doceat Deum, et non aliud pro Deo intelligere; rationem que iudicet de discretione; fidem quam ratio de omnibus iudiciis suis consulat, et que suis eam regulis cohibens et terminis, errare non sinat. Et iste est oculus columbinus.

29. Ecce tu pulcher es, dilecte mi. Intelligens sponsa in oculis sponsi aliquatenus se placuisse, gestit in amplexus. Unde et exsurgens in laudem pulchritudinis eius, ad amplexus suos eum prouocat. Me, inquit, pulchram predicas, sed, o dilecte mi, ecce, id est in iucunda ostensione gratie tue, tu magis pulcher, a quo omne pulchrum: pulcher  in humanitate, decorus in deitate. Quod si tu pulcher et ego pulchra, si tu dilectus et ego dilecta, quid restat nisi lectulus? Sicut de fasciculo diximus, lectulus nomen est delicatum. Ecce lectulus conscientie, non meus nec tuus, sed noster; meus per confessionem, tuus per gratiam et illuminationem. Floridus est, id est, in proposito uirtutum uernat floribus bonarum cogitationum. Nec ad curam domesticam me remittas, sicut cum expeterem meridiem tuum, remisisti me ad equitatum curruum tuorum, uel expulisti me ad custodiam gregum: cum iam adolescentularum domus mihi commissarum gratia tua et sollicitudine mea sic sit munita et ornata, ut non timendum sit eis a turbine et pluuia; interim dum in lectulo pure conscientie perfruar coniunctione  dulcedinis tue. Quam beata anima, que in hoc lectulo unus cum Deo spiritus efficitur, osculo intelligentie Dei perfruitur, amplexu amoris eius astringit et astringitur, et sic in pace in id ipsum dormit et requiescit!

30. Tigna domorum nostrarum cedrina. uere munita est domus, quia Angelis tuis mandasti de ea, ut custodiant eam. Cedrus umbra sua fugat serpentes. Tigna ergo cedrina, Angeli sunt protegentes domum Dei, et uirtute sua demones fugantes, quasi latrunculos domus; sanctorum merita portantes tectum orationum, clauis timoris Dei affixum: laquearia cypressina, et foris tecto munita est domus, interius uero ornata et ordinata. Sunt enim in ea  279 laquearia, que ut domus perpetua sit, uel perpetuus sit eius ornatus, cypressina sunt et bene illaqueata. Cum laquear illaqueatur, unum se aperit, alterum constringit, ut alterum ab altero capiatur, hoc est amare et amari: ubi hec sunt, bene omnia ordinata sunt. Ubi enim omnes et amant inuicem, et amabiles se prebent inuicem, tanta est coniunctio, ut merito fraterna unitas dicenda sit potius quam congregatio. Ego flos campi. Audiens et approbans sponsus desiderium sponse, differt ut augeat, comprimit ut exaltet. Ego flos campi, flos mundi: quia sicut flos in campo, sic ex utero uirginis unicus efflorui in mundo. Non ergo a te, sed a me floridus est lectulus et sum lilium, castitatis uidelicet et puritatis exemplum: non superborum,  sed conuallium. Castitas enim superba non castitas est, sed ornatum diaboli prostibulum. Sicut lilium inter spinas, sic amica mea inter filias . Ac si dicat illud Salomonis: Si filie tibi sint, noli faciem tuam hilarem ostendere ad illas . Caue igitur de adolescentibus, de quibus securam te facis; sed sicut lilium inter spinas, sic esto, o amica mea, inter filias. Si sic fueris inter eas, tunc cris amica. Ego lilium, tu uero sicut lilium, pulchrum quidem, sed tenerum; filie tue spine sunt: in quamcunque earum te inflexeris, uulneraberis. Recta ergo esto in medio earum, omnibus te prebens in exemplum. Audiens sponsa quia a sponso humiliaretur, et ipsa se humiliat, et illum exaltat. Ego sum, inquit, sicut lilium pulchrum, sed fragile  in medio spinarum: tu uero es malus inter ligna siluarum, id est inter Angelos, sicut inter filios. Fortis ergo es ad fragilem sustentandam; pulcher uisu, ad fidem roborandam; boni odoris, ad spem confirmandam; gustu salubris, ad caritatem pascendam.

31. Iterum sponsus recedit a sponsa, et absconditur in celi sui secreto, qui iam teneri putabatur in conscientie lectulo. Rediens ergo, sicut solet, ad adolescentulas, et sensus sui tenorem in corde retinens, quo sponsum allocuta fuerat, assimilans eum malo inter ligna siluarum: Sub umbra, inquit, eius quem desideraueram, sedi, et fructus eius dulcis gutturi meo . Umbra inter deitatem Christi et nos, corpus eius est, sub qua sedet sponsa, dum modeste et humiliter mysterium Incarnationis eius  contemplatur: et fructus eius dulcis est gutturi eius, quia non peruenit in uentrem eius, id est in satietatem, sicut est illud Iob, Nec dimittis me ut glutiam saliuam meam . De sacramento enim uerbi Dei uix est qui possit satiari. Gustare possumus, satiari non possumus: quia quanto sanior gustus, tanto ualidior appetitus. Dulcis ergo, ait sponsa, est gutturi meo fructus eius, ex dulcedine exempli sui ostendens mihi quanta oporteat me pati pro nomine eius. Ideo ad uos redeo, ideo uos non desero. Quin etiam introduxit me rex in cellam uinariam, ubi didici que ignorant sapientes mundi, uidelicet in caritate preesse. Tria enim habet Sponsus diuitiarum suarum quasi gazophylacia;  hortum uel paradisum uoluptatis, cellarium, et domum uel cubiculum. Hortus amena habet et utilia: amena in horto remanent; utilia in cellarium deferuntur: de cellario uero in domo uel cubiculo regi inde seruitur. Hortus enim continet historicum sensum; cellarium, moralem; domus, mysticum. Hortus continet historias Noui et ueteris Testamenti, presentis et futuri seculi; cellarium, moralem instructionem Christi; domus, gloriam eterne remunerationis. In horto, omnium que sunt creatio; in cellario, omnium qui saluantur hominum reconciliatio; in domo, omnium reconciliatorum confirmatio et glorificatio. Hortus diuiditur in tria tempora; cellarium, in tria merita; domus, in tria premia. Hortus enim tria habet tempora, plantationis, maturitatis,  collectionis. Tempus plantationis est sicut in Genesi et in Prophetis et scripturis ueteris Testamenti, de creatione celi et terre, et primordiis mundi. Tempus maturitatis est, cum in Christo et Euangelio conuersationis humane apparuit maturitas, ut iam non dicatur, Oculum pro oculo, dentem pro dente : sed, Qui te percusserit in dexteram maxillam, prebe ei et sinistram ; et multa alia, que licet simpliciter et quasi historialiter intelligenda sint, ad uite tamen pertinent maturitatem. Tempus collectionis, tempus est futuri seculi, de quo 280 simpliciter, et quasi historialiter pronuntiamus: Qui bona egerit, ibit in uitam eternam; qui uero mala, in mortem eternam . In horto deambulatio  est exemplorum obumbratio. Sed fructus horti defertur in cellarium. In hoc horto, sicut supra dictum est, sub arbore malo sponsa sedebat, dum humiliter contemplabatur seriem historialem humanitatis Christi; sed fructus eius non fuisset dulcis gutturi eius, nisi intrasset cellarium. Unde statim ibi sequitur:

32. Introduxit me rex in cellam uinariam . Fructus enim horti, ut dictum est, defertur in cellarium: amenitas in horto remanet, utilitas alibi querenda est; si eam inuenire uis, ingredere cellarium. Tria habet merita, quasi tres moralitatis cellas: habitum ad prelatos, que est disciplina; habitum ad pares, que est iustitia uel amicitia; habitum ad subditos, que est caritas. Quod ut breuius  et lucidius dicamus, est ut sciat quis subesse, cesse, preesse. Prima cella plena est odoribus; secunda, saporibus; tertia, gratia. Prima enim magis proficit exemplis; secunda, moralibus uel mysticis studiis; tertia, carismatibus Spiritus sancti. Hec est enim cella uinaria. In hac bibunt amici, inebriantur karissimi. Nullus enim coram Deo altior est ordine prelatorum, qui pleni sapientia Dei, et ipsius in subditis uicem gerentes, a fine possibilitatis attingunt fortiter ad finem impossibilitatis, et inter hec duo disponunt omnia suauiter. Isti pro fratribus, secundum Apostolum, optant anathema esse a Christo , sed a Christo beatitudine, non a Christo iustitia. Utrumque enim nobis est Christus,  et beatitudo, et iustitia; sed tanto gloriosius acquirunt beatitudinem, quanto pro beatitudine nolunt deserere iustitiam. uerba enim hec Apostoli affectus sunt, non effectus. Hec enim ebrietas, qua inebriantur karissimi dum pro amore Dei et fratrum proiicit quis intima sua, hec est cella uinaria, in quam sponsa meruit introduci, dum didicit in caritate preesse. Cella hec iuxta domum regis est. Sepe ergo exinde domum regis ingreditur, et secretum cubiculi, tam per se quam per subditos Domino sponso seruiens de commissis sibi bonis et horti, et cellarii. Siue enim prelatus, siue subditus, liberum huc habet accessum, quicunque istum caritatis induerit affectum. Unde sponsa superius cum trahi post sponsum desideraret, ipsa uero adolescentulas  post se traheret, dicens, Curremus in odore unguentorum tuorum: statim, ut ipsa profitetur, introduxit eam rex in cellaria ista, ut inde acciperet unde illas reficeret, ne in cursu deficerent; et per ordinem de horto ad cellarium, de cellario ad cubiculum regis eas introduceret; nunc quidem per contemplationis et amoris affectum, postmodum uero per beatitudinis effectum. Porro domus unum habet premium Domini, nisi quia per hoc in tria premia diuiditur, ut sciamus, quid, quantus, quomodo; id est, quid sit Deus, corpus an spiritus; quantus, creatus an increatus; quomodo inueniendus.

33. Introduxit me ergo, ait sponsa, in cellam uinariam, id est in plenitudinem caritatis, in qua ne  inebriata musto Spiritus sancti perperam aliquid agerem, cum ad subditos redirem, ordinauit in me caritatem . Charitas duo habet, affectum, et actum. De affectu, Diliges Dominum Deum tuum ex toto corde tuo, et ex tota mente tua, et ex omnibus uiribus tuis ; in quo omnia affectus genera comprehenduntur. Affectus ergo Deo debetur principaliter, secundario proximo, quem in Deo debemus diligere sicut nos. Nos enim primum, quia nobis conceditur principatus, ut primum amemus nos, deinde proximos sicut nos. Debetur autem caritati Dei quidam actus purgatorius, id est purgans, nos ad uisionem Dei, ut sunt uigilie, ieiunia, meditationes, lectiones, compunctiones: debetur et actus proximo, sicut  opera misericordie, et cetera que exigit necessitas actiue et socialis uite. Sed affectum Dei debemus per omnia preponere affectui proximi, non uero semper actui proximi actum Dei. Sed et in nobis debemus sepe actum caritatis corporis preponere actui caritatis anime; et actum caritatis anime, actui caritatis Dei, id est contemplationi. Hec tamen omnia cum exigit 281 necessitas, que non habet legem. Est enim lex caritatis, et est necessitas caritatis. Lex caritatis precipit actum caritatis Dei preponere actui anime, et actum anime actui corporis. Necessitas caritatis sepe omnia his contraria. Inde est quod multi dicunt, pauci intelligunt: Necessitas non habet legem. Procedit ordo  et regula caritatis, que precipit suum corpus et alterius minus diligere quam suam et alterius animam; suam uero animam et alterius plus diligere quam suum corpus uel alterius: suam animam non plus quam alterius, sed alterius sicut suam. Hec quantum ad affectum caritatis. Ceterum actus ipsius caritatis sepe aliter ordinatur. Preponitur enim sepe, ut dictum est, in actu corpus anime, anima Deo. Quod si fratri tuo, eiusdem meriti et utilitatis tecum in eadem necessitate posito, prius subuenias, abundas caritate; si tibi, non peccas. Nam in eo quod dicitur sicut te , primatus tibi conceditur: si autem disparis meriti fueris, meliori est subueniendum. Et cum omnes equaliter diligere debeamus, non tamen sine causa familiares orationes  facimus: non quod omnibus prodesse nolimus, sed quia illis maxime prodesse credimus orationes nostras qui nobis se committunt, uel quia magis corda nostra excitantur. Itaque hoc ordine Sponsus in me ordinauit caritatem.

34. Et quandoquidem Christi caritas urget nos ad uos, Fulcite me floribus affectionum uestrarum, stipate me malis operum, quia amore absentis langueo. Est amor pius, est amor feruens, est languens. Pius ad impetrandam ueniam peccatorum, feruens in exhibitione operum, languens, cum deficit anima in salutari Dei, id est, intuitu contemplationis. Cum hec dicens sponsa langueret, rursum sensit sponsum presentem, et leuam eius sub capite suo, dexteram uero eius se amplexantem. Ideoque respirans,  En, inquit, iterum sponsus; Leua eius sub capite meo, et dextera eius amplexabitur me. Ponit ergo sponsa caput ut requiescat, non super leuam, sed in leua sponsi, cum afficitur mysteriis humanitatis Christi: dextera uero sponsi eam amplectitur, dum illuminatis oculis eius, totam eam possidet amor Diuinitatis, et intellectus. In hoc tam pio amplexu sponsa in id ipsum obdormiuit et requieuit. Sponsus etiam exsultans in amplexu caritatis eius, filias Ierusalem adiurat, id est quamdam eis reuerentiam erga sponsam inspirat. Adiurat autem eas per capreas ceruosque camporum, cum exhibet eis agilitatem et alacritatem bonorum operum. Adiuro, in quit, uos, filie Ierusalem, per capreas, ceruosque camporum, ut non suscitetis occasionibus necessitatum  uestrarum, neque euigilare faciatis sponsam impulsu malorum uestrorum, quoadusque ipsa uelit; id est, contemplatione gratie mee satiata, ex impetu concepti amoris, ipsa per se ad uos redibit. Sponsa de medio consolationis et contemplationis somno audiens uerba sponsi, id est, uidens affectum gratie eius, quia adolescentule nec eam excitarent, nec euigilare eam facerent; sed sicut capree ceruique camporum in alacritate bonorum operum se exercerent, ipsamque in contemplationis sue quiete inquietari nefas ducerent: exsurgens in laudem sponsi, uox, inquit, dilecti mei . Hec est uox dilecti mei, hec est uoluntas eius, hoc est opus eius, hec est uirtus eius in illarum conuersione, hec  est dulcedo eius in mea dilectione. Ecce quomodo ordinata caritate omnia ordinata sunt et peccata, et in pace factus est locus eius, et in Sion habitatio eius , cum sponsa in amplexu sponsi quiescit, cum sponsus eam fouet et protegit, cum filie non suscitant eam, nec euigilare faciunt; sed potius bonis suis studiis letam faciunt et iucundam.

35. Hoc significabat mulier illa, que clamabat ad Eliseum mortuo uiro suo, seruo eius, sponsam Deum Patrem inuocantem per mortem Filii sui uiri eius: Seruus, inquit, tuus, uir meus, mortuus est; et ecce uenit creditor, ut tollat sibi duos filios meos ad seruiendum sibi. Sic et sponsa duos filios, alterum uerbo, alterum exemplo genuerat, quos tulerat de manu  diaboli. Cumque caritate ordinata sibi et Deo uacaret, filiosque negligeret, actumque Dei actui eorum preponeret; facta est fames uerbi Dei: paruuli petierunt panem, nec erat qui porrigeret eis. Cepit creditor diabolus redire, et iam non sicut perditor, sed sicut creditor illos repetere ad seruiendum sibi. Mater uero quia non uolebat labore bonorum studiorum et actuum agere, putans se acturam sola oratione, cepit ad Deum clamare. Et quid dixit illi responsum diuinum? Quid habes, inquit, in domo tua, id est, in conscientia tua? At illa, uiuit, inquit, Dominus, non habeo ego ancilla tua aliquid in domo mea, nisi parum olei in uase, id est, deuotionis in mente, quo ungar. Nota delicias. Non eget pasci, sed desiderat ungi. At ille, uade, inquit, et pete mutuo uasa uacua non pauca, id est auditorum corda, et mitte  de oleo deuotionis quo abundas per omnia uasa illa, et cum impleta fuerint, reuertere ad me. Non enim, ut dicis, parum habes olei, que in tempore famis non solum pascendam te, sed ungendam presumis. Audiens hec sponsa, caritatem reordinauit; ut missa fuerat, oleum Spiritus sancti mentibus auditorum infudit: Deus autem uacua uasa impleuit. Quod cum factum esset, uade, inquit, uende oleum, et libera te a creditore; id est, pro effusione deuotionis tue, eterne uite exspecta premia. Tu autem et filii tui uiuite de reliquo ; quia quanta a te aliis fiet olei huius effusio, tanta a me tibi fiet infusio. Sed uiuite, inquit; non, Ungimini: uos instate ut uiuatis, tu uidelicet et filii tui; ego tempore suo de unctione deliciarum uestrarum prouidebo.






GAUFRIDI ABBATIS DECLAMATIONES DE COLLOQUIO SIMONIS CUM IESU, Ex S. Bernardi sermonibus collecte. AD HENRICUM SANCTAE ROMANAE ECCLESIAE CARDINALEM. *





ADMONITIO.

 282 1. Huius opusculi auctor est Gaufridus, Bernardi discipulus, qui istud ex uariis sancti Patris sermonibus contexuit, uti ipse asserit initio prologi sequentis. Nam ubi in editis legitur, »e multis sermonibus Patrum;« scripti omnes preferunt, »e multis sermonibus Patris nostri:« Cheminioncensis, »e multis sermonibus beati Bernardi Patris nostri.« In hoc codice sic habet libri inscriptio: »Incipit opusculum domni Gaufridi de dictis beati Bernardi ad Henricum Romane Ecclesie tunc subdiaconum, postea monachum Clare-uallis, deinde cardinalem, super Dixit Simon Petrus ad Iesum.« Codex Aquicinctensis, scriptus ab annis quadringentis: »Liber de lectione euangelica, Ecce nos reliquimus omnia, collectus ex dictis domni Bernardi abbatis Clare uallis.« In codice uaticano, n. 658, scripto pro Nicolao u, exstat sub hoc titulo: »De colloquio Simonis et Iesu, ad Henricum Romane Ecclesie subdiaconum, qui postea monachus Clare-uallensis factus est abbas apud monasterium Sancti-Anastasii de Urbe;« et in fine: »Explicit liber beati Bernardi.« uallis-Lucentinus antiquior: »Incipiunt capitula in opusculo, quod fecit abbas Igniacensis ad Henricum,« etc. Denique Clare-uallensis et Regie Nauarre codices Gaufridi nomen preferunt, non Bernardi. Ex quibus, aliisque codicibus intelligitur, hunc librum ab aliis Gaufrido, ab aliis Bernardo olim fuisse attributum. Ex his unus est Willelmus monachus Tornacensis, qui in Bernardino suo seu libro Florum ex Bernardo, librum »de colloquio Simonis et Iesu« passim sub Bernardi nomine laudat. Utrumque uerum est, et Bernardi esse hoc opusculum, uti auctoris, et Gaufridi uti collectoris, qui ex ore dicentis uarios Bernardi sermones, de colloquio Simonis ad Iesum habitos, in unum conflauit. Sane tunc moris erat, ut ex ore loquentis exciperentur sermones non modo Bernardi, quod de Sermonibus in Cantica aliisque constat, sed etiam aliorum, ut de Guerrici abbatis Sermonibus factum uidebimus.

2. Gaufridus itaque istius opusculi non auctor, sed collector agnoscendus. At plures fuere eius nominis monachi Clare-uallenses. Abbatem Igniacensem uocat codex uallis-Lucentis. Is ergo est Gaufridus, Bernardi primum notarius, et post Guerricum abbas Igniacensis, tum post Fastredum Clare-uallensis, qui libros de Bernardi uita duos, et sermonem de eodem composuit. Henricus uero, cui opusculum istud nuncupatum est, ipse est quem idem Gaufridus laudat in Actis concilii Remensis contra Gilbertum Porretanum his uerbis: »Dominus Henricus Pisanus, tunc Romane Ecclesie subdiaconus, futurus postea Clare-uallensis monachus, et ex abbate Sancti-Anastasii, sanctorum Nerei et Achillei presbyter cardinalis,« etc.

3. Anno 1501 typis uulgatus est iste liber Spire, sub titulo Declamationum et nomine Bernardi, absque distinctione sectionum. Declamationum uocabulum cum nomine Bernardi in sequentes editiones transiit, non contra mentem auctoris, qui libellum hunc »instar cuiusdam copiosi declamatorii sermonis« a se compositum dicit. Ceterum cum auctor in fine prologi testetur, se huius libri lectionem breuibus distinxisse sententiis, eamque scripti codices passim in sexaginta sectiones partiantur; hanc distinctionem ex mente auctoris seruare uisum est. Certe in codice Albo-Mantellorum apud Parisios tractatus iste ita inscribitur: »Sententie excepte ex opusculis uenerabilis Abbatis Clare-uallis.«



PROLOGUS COLLECTORIS.


283-284 Ut tibi, dilectissime, presentes exhortationis schedulas destinarem, que otiosa esse non patitur, nimirum credens omnia, et omnia sperans caritas persuasit. Ubi sane non tibi me propria tradidisse putes, nec tanquam nostra suscipias, sed e multis sermonibus sancti Patris nostri, quorum digna satis laus est in Ecclesia, que huic uidebantur apte negotio, noueris decerpsisse sententias; et sub unam utcunque formulam redigendo, cuiusdam copiosi declamatorii sermonis instar, hunc tue Dilectioni libellum edidisse. Hoc nimirum scribendi genus ad persuadendum efficacius arbitrabar, quod soleat amplius mouere lectorem, uiuidas magis uoces, quam mutos apices representans. Ceterum quoniam  suspecta mihi ignorantia propria, propriaque obliuio est; hortor et moneo, ut si qua deprehenderis digna reprehensione, aut ipse ea corrigere studeas, aut si id forsitan ex mansuetudine refugis et humilitate, mihi saltem quecunque te mouerint, non dissimules amicabiliter intimare. Atque id quidem de sententia dixerim. Nam de uerbis, erit forsitan inuenire nonnullos, ad quorum aures si uenerint, subsannent ea, dicentes: Quis est iste inuoluens sententias sermonibus imperitis?  uerum nil tale mihi super tua reor eruditione uerendum. Quippe et metum hunc, et pudorem, suspicione carens caritas foras mittit. Affectum magis, ni fallor, in his quam uerba pensabit amicus: presertim quod non ostentationis, sed edificationis  edere paginam cogitarim, optans magis  et sine uerbis hec imprimere cordi tuo. Faciat hoc, qui inuisibiliter operatur in cordibus electorum: et pia dignatione sua, suam hanc uocem reputans, uocem ei uirtutis et efficacie largiatur. Agit enim quod potest operosa dilectio, opportune instans, fortassis et importune. Nulla sane operi idonea magis occurrit digniorue materia, quam euangelica lectio, ubi felicissimum illud Simonis et Iesu colloquium continetur. Hanc ergo suscipere libuit, sed exhortationis magis gratia quam expositionis, ut scilicet ex ea sermonis occasio sumeretur. Sed et sententiis breuibus distinguere studui lectionem, ut distinctio ipsa fastidium non admittat.



I.---De laude obedientie et de ui uerborum Christi.


1. Dixit Simon Petrus ad Iesum: Ecce nos reliquimus omnia, et secuti sumus te . Fidelis sermo et dignum omni acceptione colloquium Simonis Petri et Iesu. Familiaris siquidem et amica saluti obedientia est, sed obedientia firma et stabilis, que fundata est supra petram. Melior est enim obedientia quam uictime; et acquiescere nolle, ut peccatum ariolandi est . Unde et uite quoque ipse Saluator pretulit hanc uirtutem, eligens magis animam ponere, quam obedientiam non implere. Postremo et ipsum nomen Iesu, quod est super omne nomen, in quo flectitur omne genu, Apostolo teste, obedientie remuneratio est  . Libet proinde sacratissimo huic interesse colloquio, et intima cordis aure percipere que dicuntur. Arbitror enim uerba lectionis huius ea esse, de quibus ad immortalem Sponsum a finibus terre clamat Ecclesia: Propter uerba labiorum tuorum ego custodiui uias duras . Hec nempe sunt uerba, que contemptum mundi in uniuerso mundo, et uoluntariam persuasere hominibus paupertatem. Hec sunt que monachis 285 claustra replent, deserta anachoretis. Hec, inquam, sunt uerba que Aegyptum spoliant, et optima queque eius diripiunt . Hic sermo uiuus et efficax, conuertens animas felici emulatione sanctitatis, et ueritatis promissione fideli.



II.---De relinquendis omnibus.

 2. Dixit enim Simon Petrus ad Iesum: Ecce nos reliquimus omnia. Bene, optime, et non ad insipientiam tibi. Nam et mundus transit, et concupiscentia eius: et relinquere hec magis expedit, quam relinqui. Ecce, inquit, nos reliquimus omnia, et secuti sumus te. Nimirum quia exsultauit ut gigas ad currendam uiam , nec currentem sequi poteras oneratus. Sed nec inutilis commutatio, pro eo qui super omnia est, omnia reliquisse. Nam et simul cum eo donantur omnia, et ubi apprehenderis eum, erit unus ipse omnia in omnibus, qui pro ipso omnia reliquerunt. Omnia sane dixerim, non tantum possessiones, sed etiam cupiditates, et eas maxime. Plus enim concupiscentia mundi quam substantia nocet. Et hec fugiendarum causa diuitiarum  precipua est, quod aut uix, aut nunquam sine amore ualeant possideri. Limosa siquidem et glutinosa nimis non modo exterior, uerum etiam interior substantia nostra uidetur; et facile cor humanum omnibus que frequentat, adheret.



III.---De eo qui iuga boum emit quinque.

3. Age ergo qui relinquere disponis omnia, te quoque inter relinquenda numerare memento. Imo uero maxime et principaliter abnega temetipsum, si deliberas sequi eum qui exinaniuit propter te semetipsum. Pone grauissimam sarcinam, pone asinariam molam, terrenam molem: pone illa quinque non hominum plane iuga, sed boum, que tibi insipienter emisti. Alioqui sequi sponsum, et uenire ad nuptias spirituales quinaria hac pressus et oppressus  corporis sensualitate non poteris; sed etsi nouissime ueneris et pulsaueris, minime profecto aperietur tibi; sed respondebitur de intus, quod non sit de bobus et asinis ceterisque iumentis cura Deo. An uero comparatum iumentis esse quis dubitet hominem, qui sibi iuga emerit iumentorum? nisi quod eo sane ipsis quoque iumentis conuincitur esse stolidior, et bestialior bestiis comprobatur, quod iuga necessitatis earum propria ipse subierit uoluntate. Quod enim illis natura est, huic culpa: dum tanquam unum ex his que ratione carent, sine ratione degens, et ipse sub corporeis similiter sensibus incuruatur. Sed quid eum iuga subisse causamur? Arguamus magis emisse. Illud enim stoliditatis miserande, istud extreme  dementie est. Dignus est operarius mercede sua: nam ut mercedem pro opere tribuat, inauditum. Denique loquitur super hoc uerbo Dominus per prophetam, sub typo mulieris fornicarie scelera arguens Isrelis: Omnibus, inquit, meretricibus dantur mercedes: tu autem dedisti mercedes cunctis amatoribus tuis, et donabas eis ut intrarent ad te undique ad fornicandum; factumque est in te contra consuetudinem mulierum in fornicationibus tuis, et post te non erit fornicatio. In eo enim quod dedisti mercedes, et non accepisti, factum est in te contrarium . Plane et in eo qui iuga emit, contrarium fieri manifestum est. Quid enim iuga emit, et iuga boum, cui iugum suaue gratis offertur? Nam iugum Christi, iugum hominis est,  siquidem et Christus homo. Nec modo gratis tribuitur, sed et copiosa his qui tulerint, remuneratio est, ut a nemine non dico emi, sed gratis sustineri queat. Quid ergo, miser, pro iugo boum distrahis animam tuam, qui iugum Christi suscipiens, emere poteras regnum Dei, mercari uitam, lucrifacere Christum? Nam sine iugo interim esse non potes, homo nimirum, qui natus es ad laborem . Sed graue iugum super omnes filios Adam , utique qui sequuntur eum. Nam super eos qui Christum sequuntur, leue est et suaue . Postremo ut cetera sileam, cum sine iugo esse non possint; quale hoc ipsum est, eligere 286 potius quinque quam unum? Quis enim potest seruire quinque dominis, nedum quinque tyrannis, quinque predonibus?  siquidem oculus meus depredatur animam meam . Annon sepe aliud gula exigit, ad aliud pruritus aurium uocat? Sic et odoratus et tactus diuersa interdum imperant, forsitan et aduersa, dum uterque communem sibi gestit preripere seruum, et trahit sua quemque uoluptas. uides excusationem hominis qui propterea Christum non sequitur, propterea se excusat a nuptiis, quod iuga bonum emerit quinque .



Iu.---De multiplici dominio uitiorum.

4. Quid, si eorum laborem et dolorem consideres, si numeres iuga, qui uariis seruiunt uitiis morum, magis quam corporum sensibus? Erit profecto inuenire iam homines, qui multo magis in labore hominum  non sint; sed longe amplius aliena ab homine flagella sustineant. Erit inuenire ementes non modo quinque, sed plus quam quinquaginta quinque, non plane iumentorum iuga, sed demonum. Contendunt ambitio et elatio cordis: altera nidum, altera foueam parat. uolare altera iubet, repere monet altera; cum neutrum profecto sit hominis. Quis enim es tu, ait hec, quis uero ille uel ille est, aut que domus patris eorum, ut eis in aliquo cedas, ut reuerearis eos, ut eis aliquatenus blandiaris? At bonus sermo bonum inuenit locum, ait ambitio, et interdum quoque qui prodesse non potest, potest obesse. Unde dissimula: primum uinum bonum pone, donec ueniat hora tua. Auaritia quoque et appetitus laudis sibi inuicem aduersantur, et quod hec congregat, hic dispergit.  Nec minus contraria sunt que simulatio et pusillanimitas suggerunt impudentie, impatientieque clamoribus; et utraque labor et dolor, et afflictio spiritus sunt.



u.---De duabus sanguisuge filiabus.

5. Hec autem omnia, similiaque ac dissimilia mala, ex una radice pullulant, proprie scilicet uoluntatis. Huius enim sanguisuge due sunt insatiabiles filie, clamantes, Affer, affer . Siquidem nec animus uanitate, nec uoluptate corpus aliquando satiatur, ut scriptum est: Non satiatur oculus uisu, nec auris impletur auditu . Fuge sanguisugam hanc, et omnia reliquisti. Hec enim omnia trahit ad se. Pone hanc, et iugum tam importabile quam multiplex abiecisti. Non est enim  dominus crudelis ad illam; non est tyrannus impius et inhumanus sic urgens seruulum, et non parcens. Fatigatum magis instigat, subditum premit durius. Inquietum malum, quod spiritui semper incubans, inexcogitabilia meditatur. O custos hominum, quare posuisti me contrarium tibi, et factus sum mihimetipsi grauis?  Nullum mihi onus importabilius, nulla grauior sarcina est. Factus sum mihi talentum plumbi , et resedit iniquitas super illud. Sed audiam uocem solatii, audiam quid loquatur magni consilii Angelus. uenite, inquit, ad me, qui laboratis et onerati estis, et ego uos reficiam. Tollite iugum meum super uos, et inuenietis requiem animabus uestris . uerum hec alias; inuenient forte in nouissimis locum sibi. Interim  sane felices liquet esse, qui exonerati sunt, et sequuntur Dominum expediti. Arctissimum enim nos foramen exspectat. Si quem sequimur, consequi uolumus, per angustam contendamus ingredi portam necesse est. Quid tu, camele, gibbum; quid tu, pecuniose, proditoris loculos tollis? Non sic, impie, non sic ingredieris. Foramen acus huiusmodi sarcinas non admittit.



uI.---De diuitiis Patrum ueteris Testamenti.

6. Sed excusant aliqui fortasse dicentes: Abraham, Isaac et Iacob, ceterique sancti nunquid non terrenas diuitias habuisse leguntur? Sufficit nobis esse sicut illi fuerunt: neque enim sumus nos Patribus meliores. Si culpabilis esset possessio diuitiarum,  nunquam illi in diuitiis tantam a Domino gratiam obtinuissent; aut tantam 287 gratiam consecuti, diuitias nichilominus possedissent. Quid respondebimus nouis imitatoribus sanctorum ueterum? Imponant certe uitulos super altare Domini, mactent arietes, hircos immolent, quia et hoc Abraham fecit, et hic ritus Patrum, quibus non modo meliores non sumus, sed ne digni quidem soluere corrigiam calceamentorum eorum. Sed hec, inquiunt, statum ultra non habent; ubi reuelata est ueritas, transiere. Quid, si ipsas quoque sanctorum diuitias temporales, umbram fuisse dixerimus futurorum? In figura siquidem eis omnia legimus contigisse . Denique quidni terrenas palam diuitias possiderent sancti et perfecti uiri, cum sola  adhuc terrena palam promitterentur a Deo? Sicut enim sacrificiis illis, sic et diuitiis, carnalibus adhuc populis dispensatio diuina morem gerebat: nimirum ut tanquam paruuli paulatim a Gentilium ritu secederent, eadem que Gentes demoniis, Domino immolantes, eademque et illi, sed a Domino, non a demoniis exspectantes. Ubi sane celestis promissio sonuit, spiritualia iam necesse est spiritualibus comparari, et mutari sacrificium spe mutata. Nouerant hec quicunque uel eo tempore fuere perfecti, sed ex caritate populo coherebant, ut in manifesto quidem et agere eadem, et eadem querere uiderentur. An forte uiolenta uidetur extorsio, quod de umbra dicimus et significatione? Olim alter super hoc scripserat in hunc modum: »Nullus mihi opponat aurum  templi Iudeorum. Tunc enim hoc fuit, quando sanguis immolabatur, quod totum figura fuit. Aurum ergo repudiemus cum ceteris superstitionibus Iudeorum: aut si aurum placet, placeant et Iudei.«  Postremo non multos legisse me recolo aut non afflictos grauiter, aut non grauiter in ipsa seculi huius prosperitate tentatos, forte et periclitatos.



uII.---Quomodo Iudeus inter aquas, Petrus super aquas.

7. Nimirum longe aliud est in luto aquarum multarum, diuisi fundo maris iter carpere, terrena licite possidendo: aliud ipsam nouis gressibus undam calcare, omnia relinquendo. Sed tempori gratie prerogatiua hec debebatur: Petro nouum iter et  noui typus itineris seruabatur. Antiquorum sane Patrum diebus, donec in terris uideretur et conuersaretur inter homines Dominus maiestatis, non erat euangelice forma perfectionis, sed spiritum Deum solo interim spiritu sequebantur. At ubi uerbum caro factum est, et habitauit in nobis ; iam nobis in eo tradita est imago uite, et conuersationis exemplar, quod oporteat etiam corporaliter imitari, ut utroque sequentes uestigio, non ulterius cum patriarcha Iacob altero femore claudicemus . Ubi enim audiuimus quia dictum sit antiquis, Nisi quis renuntiauerit omnibus que possidet, non potest meus esse discipulus?  et item, Si uis esse perfectus, uade et uende omnia  que habes, et da pauperibus, et habebis thesaurum in celo; et ueni, sequere me?  Nec id dicimus, tanquam saluari quis uel hoc tempore nequeat, si secus egerit; sed ut gradum agnoscat proprium et locum perfectionis, aut discipulatus officium non usurpet.



uIII.---De remedio imperfectorum.

8. Habent enim Euangelia et perfectionis consilium, et remedium infirmitatis. Nolite thesaurizare uobis thesauros in terra , hec perfectio est. Siquidem Filius hominis, ubi caput reclinaret, non habebat . Petro et Ioanni nec argentum nec aurum erat . Paulus uictu simplici uestituque contentus , hec ipsa labore manuum acquirellat .  Sed non omnes capiunt uerbum hoc, sicut nec consilium castitatis. Quid dicitur populo? Facite uobis amicos de mammona iniquitatis, ut, cum defeceritis, recipiant uos in eterna tabernacula . uerba Domini sunt, et quod loquitur, tale est. Firma equidem stat immobilisque sententia, eos qui uolunt in hoc seculo diuites fieri, incidere in tentationem laqueumque diaboli ; sed quia misereor super turbam, et ipsum quoque camelum  per foramen acus traducere 288 possum; cauete saltem a uerbo aspero, qui laqueum uenantium minime declinatis. uestite nudum, egenum alite, uisitate infirmum, ne forte audire contingat sermonem durum, asperum uerbum, auditionem malam: Ite, maledicti, in ignem  eternum, qui paratus est diabolo et angelis eius . Facite uobis amicos de mammona iniquitatis. Ac si manifestius dicat: ue uobis, diuites, qui habetis consolationem uestram . Attamen unum iam superesse uidetur. Communicate eam pauperibus, quorum est regnum Dei, ut, cum uenerit hora eorum, reminiscantur, et deficientes uos recipiant in eterna tabernacula sua: et consolationem suam, quam modo prudenter exspectant, dum uestram ipsi percipiunt, misericorditer communicent desolatis. Mensuram enim bonam et coagitatam et supereffluentem dabunt in sinus eorum : nec erit illud pallium breue, quod duos operire non possit, aut stratum coangustatum, unde decidat alter .



IX.---De periculo clericorum.


9. Hinc est quod dotatas et ditatas uidemus ecclesias a potentibus et diuitibus huius seculi, qui in operibus bonis diuites, iuxta Euangelii admonitionem, amicos sibi facere studuerunt de mammona iniquitatis, a quibus in eterna tabernacula reciperentur. Quidni sperarent ab his recipi, qui claues uidentur habere? Sed heu! data est ipsa prouidentia eorum in occasionem carnis, et qui sibi pariter atque aliis in celo tabernacula eterna parare debuerant, in terra coniungunt domum ad domum, et agrum copulant agro! Quis rapuit ab ore Apostolorum temporis huius uerbum gratie, fiducie uerbum: Ecce nos reliquimus omnia, et secuti sumus  te? Ecce enim ut populus, sic et sacerdos . Similiter uolunt in hoc seculo fieri diuites; similiter, imo et abundantius suam hic preripiunt consolationem. Similiter amicis egent et ipsi, ut in aliena saltem tabernacula suscipiantur, utpote propria non habentes. Beati enim pauperes spiritu, quoniam ipsorum est regnum celorum . Ceterum hominibus, qui perfectionis obtinent locum, dignitate pollent, auctoritate preeminent, funguntur officio, an inter hec infirmitatis et imperfectionis, quam usque adeo diffitentur, liceat saltem sperare remedium, ipsi hinc quoque sint iudices; ipsi, inquam, iudicent utrum liceat. Nam quod minime deceat, manifestum est: nobis sane liceat uel audire dicentem, Si sal infatuatum fuerit,  in quo salietur? Ad nichilum ualet ultra, nisi ut mittatur foras, et conculcetur . Sed et Presbytero, cui forsitan derogare timebunt, quoniam sanctus est, uti liceat solita spiritus libertate, nulli blandiri, palpare neminem; sed nude nudam promere ueritatem. »Clericus,« inquit, »qui partem habet in terra, non habebit partem in celo.« Itemque, »Clericus si quidpiam habuerit preter Dominum pars eius non erit Dominus: uerbi gratia, si aurum, si argentum, si possessiones, si uariam supellectilem, cum istis Dominus pars eius fieri non dignatur.« 



X.---Quomodo clerici a singulis generibus hominum quod delectat usurpent.

 10. uidetur et sanctus Dauid cauterio graui inurere quosdam: ipsi uiderint quos hec parabola tangat. In labore, inquit, hominum non sunt, et cum hominibus non flagellabuntur: ideo tenuit eos superbia . Habent enim singula queque genera hominum laboris aliquid, aliquid uoluptatis. Sed aduertere est prudentiam aliquorum, et mirari quemadmodum nouo inter hec artificio discernentes, et ab inuicem sequestrantes ea, totum quod delectat eligunt et amplectuntur: quod molestum est, fugiunt et declinant. Cum militibus nempe superbie fastus, amplam familiam, et nobiles apparatus, equorum phaleras, accipitres, aleas, et similia queque frequentant. Aliqui forte dependentes a collo rubricatas murium pelles, ornatos thalamos, balnea,  et mollitiem omnem atque gloriam uestium a mulierculis mutuantur; caute omnino lorice pondus, et insomnes in castris noctes, incertaque discrimina preliorum, muliebrem 289 quoque uerecundiam et disciplinam, aut si quid sexus ille laboris habere creditur [al. cernitur] declinantes. Sudant agricole; putant et fodiunt uinitores: et qui inter hec torpent otio, accedente fructuum tempore innouari sibi horrea iubent, et promptuaria eorum plena, utinam non pre illis; utinam uel cum illis. uiuunt tritico, bibunt uue sanguinem meracissimum: parum est, impinguantur et dilatantur adipe frumenti. Herbarum succis peregrinum mutuantur uina saporem, et additur oleum camino.

11. Sed considera et negotiatores. Circumeunt  mare et aridam, in labore corporis, et periculo uite perituras sibi diuitias congregantes. Dura sunt hec: caueant prudentes nostri; dulces interea capiant somnos, ne dicam, in stratis lasciuiant suis. Erit tamen inuenire in die festo graues uasis aureis et argenteis ministrorum dextras, refertas uariis, opibus manticas, perticas oneratas, et in scriniis tam multiplices loculos, ut si mensas adhibueris, nummularios putes. Quid fabros aut cementarios, ceterosque eiusmodi operarios necesse est numerare? uictum sibi multo labore querunt: illi madent deliciis, copiis affluunt otiosi. Annon merito tales peta subsannet?

Ne, cum forte suas repetitum uenerit olim
 Grex auium plumas, moueat cornicula risum
Furtiuis nudata coloribus. 
Magis autem magnus ille propheta et plus quam propheta terribiliter increpet, dicens: Genimina uiperarum, quis demonstrauit uobis fugere a uentura ira?  Ubi enim sunt penitentie fructus? Cum ceperint resurgere homines unusquisque in ordine suo, ubi, putas, generatio ista locabitur? Si ad milites forte diuerterint, exsufflabunt eos, quod minime secum laborem aut pericula tolerarint. Sic agricole; sic negotiatores, et singuli quique ordines hominum a suis eos similiter arcebunt finibus, utpote qui in hominum labore non fuerint. Quid igitur restat, nisi ut quos omnis ordo repellit pariter  et accusat, eum sortiantur locum, ubi nullus ordo, sed sempiternus horror inhabitat?



XI.---De officio clericorum.

12. An forte ad electionem cleri audeant aspirare? Magnus enim uere eorum locus in regno Dei: et bonum sibi, sed qui bene ministrauerint, gradum acquirunt . Ceterum suus et ipsis nec modicus labor esse uidetur, et dicebat qui plus omnibus laborauit: Qui non laborat, non manducet . Et Petro dictum est: Simon Ioannis, amas me? pasce oues meas . Idemque tertio repetitum; tertio dictum, Pasce; nec Mulge, seu Tonde uel semel additum est. Speret ergo discipuli locum, gradum ministri, qui dominicum pascere gregem satagit, quam tondere: pascere  uero tripliciter, exemplo conuersationis, uerbo predicationis, fructu orationis; et pascere ad mandatum Christi, ut nemo sibi hunc sumat honorem, sed qui uocatus fuerit a Deo tanquam Aaron . Per eum nempe si quis introierit, saluabitur, et inueniet pascua. Si uero ascenderit aliunde, plane fur est et latro . Atque utinam uel queratur iam inter dispensatores, ut fidelis quis inueniatur.



XII.---Excusatio quod nonnisi manifesta loquatur.

13. Nemo tamen indignetur nobis, aut moleste accipiat que dicuntur. Si sanctus est, et minime sibi conscius horum, congratulamur ei: doleat et ipse nobiscum in pluribus hec inueniri. Nec enim reuelamus nunc occulta dedecoris, nec parietem fodimus,  ut abominatio maior appareat . Nullum adhuc de fornicatione fecimus uerbum, quamuis et hec in multis etiam et multipliciter regnet, qui puritatis auctori, impuro corde et corpore ministrantes, non uerentur stare ante angelum Domini, qui secet medios et disperdat ; sed omnino audent Agni immaculati sacras contingere carnes, et intingere in sanguine Saluatoris manus nefarias, quibus paulo ante carnes, proh dolor! meretricias attrectarunt; sic 290 altaria circuire, sic frequentare psalmos, cum et eiusmodi laus exsecrabilis, et oratio sit in peccatum . Sed nec eorum sacrilegia recensemus, qui diligunt munera, sequuntur retributiones, uendunt sacramenta,  iustitiam produnt: quorum guttura necdum traxit ad laqueum, necdum prefocauit fauces uerbum blasphemie, uox sacrilega, sermo nequam, Quid uultis mihi dare, et ego uobis eum tradam?  uidemus hec omnia, sed quodam modo non uidentes, quippe quibus nec flagellum est, nec ille comedens zelus. Manifesta loquimur, et que uix aliqui erubescunt. Postremo et nos in clero fuimus: liceat uel nostra scrutari.



XIII.---Quomodo intrent clerici ad ecclesiastica beneficia.

14. uidete uocationem uestram, ait uocatus Apostolus . Consideremus et nos an uocati uenerimus, et uocati a Deo, cuius nimirum hec uocatio est. Nec communem modo uocationem  dixerim, qua sane iuxta eumdem apostolum, quos predestinauit, hos et uocauit ; sed quis uocauerit nos in honorem cleri, conuenire uelim conscientia singulorum, ut secundum preceptum Domini ad cor Ierusalem loquar . Huic enim paruulo adhuc, aut forsitan necdum nato, ecclesiastica iam beneficia prouida sane parentum sollicitudo parabat. Hunc nos, inquiens, illi uel illi trademus episcopo, apud quem habemus gratie locum, aut cui forte seruiuimus, ut ditetur de bonis Domini, nec in tot liberos nostra diuidatur hereditas. Illum prepositus aut decanus ut sibi succederet, plus quam materno educauit affectu, in deliciis enutriens, et delictis. Ille dignus archidiaconatu, utpote filius principis; magis autem si sit  episcopi consobrinus, in quo nimirum tota est episcopata progenies. Alius undique circuit sedulus explorator, blanditur, obsequitur, simulat et dissimulat, miseraque sibi suffragia mendicare non erubescit, manibus et pedibus repens, si quo modo tandem aliquando sese ingerere queat in patrimonium Crucifixi et bona Domini, que sola ex omnibus hodie inueniuntur exposita. Nimirum peregre profectus est, sed in plenilunio forte, ut sua districte repetat, rediturus.

15. Quis ea intentione gradus ecclesiasticos et ministeria sanctuarii querit, imo queritur , ut sine curis seculi, in sanctimonia cordis et corporis illuminandus accedat ad Dominum, et suam pariter ac proximorum  operetur salutem, orationis studio deditus, et uerbo predicationis? Nam si ea querit aut tenet animo, eoque intuitu, ut huic uite habeat necessaria; euangelizat ut manducet, et peruerso nimis ordine, celestibus terrena mercatur. Quam certe dignius, ampliusque consentaneum rationi, ut pro carnali uictu carnalia magis opera et negotia exerceret, nec fieret inuersor rerum, aut inhonoraret ministerium spirituale? Sed modico est natura contenta, nec multi sola in his necessaria querunt, quippe minori facile satis obtinenda periculo. Honorati incedere uolunt, placere student hominibus, delectari et superbire, et huic seculo per omnia conformari. Audi querelas Domini, quid super hac  tanta hominum temeritate loquatur patiens redditor, penitentiam cupiens, quam uindictam. Ipsi, inquit, regnauerunt, et non ex me: principes exstiterunt, et ego non uocaui eos . Uniuersos siquidem in ordinibus ecclesiasticis ceterisque ad sanctuarium pertinentibus honorem querentes proprium, aut diuitias, seu corporis uoluptatem, postremo que sua sunt, non que Iesu Christi; manifeste prorsus et indubitanter, non ea que Deus est caritas; sed aliena a Deo et omnium radix malorum, cupiditas  introducit. Quid istud temeritatis; imo quid insanie est? Ubi timor Dei, ubi mortis memoria, ubi gehenne metus, et terribilis exspectatio illa iudicii? Sponsa nec cubiculum, nec cellam ingredi nisi rege introducente presumit:  tu irreuerenter irruis nec uocatus, nec introductus? Trahe me post te, ait illa, in odorem unguentorum tuorum curremus. . Nunc autem trahit sua quemque uoluptas; et odorem turpis lucri sectantes, 291 questum estimant pietatem : quorum certa est damnatio.



XIu.---De loculis Iude.

16. uerum etsi irreprehensibilis uideatur ingressus, et intentio casta; nichilne ultra timendum est? Timendum quidem, et maxime. Neque enim quicunque spiritu ceperint, etiam spiritu consummantur, sed carne nonnulli . Denique et Saul princeps constitutus a Domino , et Iudas non ab alio electus in apostolum memoratur.  Nonne ego, inquit, uos duodecim elegi; et unus ex uobis diabolus est?  Utinam in duodecim unus hodie Petrus; unus qui reliquerit omnia; unus qui loculis careat, inueniatur. Unus, inquit, ex uobis diabolus est. A duobus utique bolis diabolus dicitur; et Iudas non loculum [al. locum], sed loculos habet. Utinam saperes, miser, et intelligeres cum thesauro pecunie thesaurum ire pariter cumulari: utinam nouissima prouidens, animaduerteres facile per foramen acus transituros non diuitiarum cumulos, sed delictorum. Nil enim intulimus in hunc mundum: haud dubium quia nec auferre poterimus quidquam . Sane argentum et aurum non nichil est: sibi utrumque retinet mundus. Inexorabilem constituit ianitorem: foramen angustum  est, nichil ex omnibus asportare licebit. Nam peccatum, quoniam nichil est, nulla potest foraminis angustia retineri. Solum hoc te sequitur quocunque ieris: quacunque intraueris, pellem hanc non depones. Que autem parasti insipiens, cuius erunt? ue! ue! in domo Dei horrendum uidemus. Quidni idololatras ministrantes? Mentior si non idolorum seruitus auaritia est ; si non quibusdam etiam uenter suus factus est deus suus . Quod enim quisque pre ceteris colit, id sibi deum constituisse probatur. Quantos sane uidemus qui diligunt munera, sequuntur retributionem? quantos qui Christo Domino non seruiunt, sed suo uentri?



Xu.---De quatuor uirtutibus.


17. Quis, putas, est fidelis seruus et prudens, quem constituit Dominus super familiam suam, ut det illis escam in tempore?  Queris forte quam escam? Meus, inquit, cibus est ut faciam uoluntatem Patris mei . Nimirum uita in uoluntate eius , qua quidem nec pasci ipse, nec alios pascere poterit, nisi fidelis sit et prudens, ut eam et intelligat, et diligat: diligat autem fortiter, diligat et feruenter. Quando enim excusare ignorantia possit hominem, qui se magistrum infantium, doctorem insipientium profitetur? Ignorans utique ignorabitur , imo et multos ignorare faciet et ignorari. Quid enim periculi sit, ubi non inuenit pastor pascua, ignorat dux itineris  uiam, uicarius nescit domini uoluntatem; Ecclesia quotidie multipliciter et miserabiliter experitur. Est enim ut sacratissima, sic et secretissima res uoluntas Dei, et occultum omnino consilium, de quo et Apostolus gloriatur: Puto, inquiens, quod et ego Spiritum Dei habeam . Unde et ipsa ueritas ait: Nemo scit que sunt in homine, nisi spiritus hominis, qui est in ipso. Sic et que Dei sunt, nemo nouit, nisi Spiritus Dei, qui in ipso est . Utilis proinde lectio, utilis eruditio est, sed multo magis unctio necessaria; quippe que sola docet de omnibus . Unde autem scire uidebitur que sit uoluntas Dei bona, et beneplacens, et perfecta, qui nec pulsare, nec querere, nec petere consueuit; qui donec alienarum curam susciperet animarum,  nunquam sue gessisse curam, sed in uano eam uisus est accepisse? Atque utinam uel tunc curaret suam, ut meam quoque postea curaturum sperare liceret; et de suo prius oculo festucam eiiceret, de meo uideret eiicere trabem . Nam de his quidem qui et ubi forte intelligunt Domini uoluntatem, negligunt tamen, et quantum preualent aduersantur ei; qui dederunt manus morti, et cum inferno iniere fedus, ut odientes bonum, adherentes malo, parati sint gratis consentire peccato, fouere malitiam, fauere iniquitati; quoniam odibiles Deo, et mundo exsecrabiles esse constat, melius est silere quam loqui.

292 18. Sane nemo repente fit turpissimus: et uix aliquis in hunc affectum nequitie nisi praua consuetudine  pertransiuit. Sunt enim infirmi et tepidi amatores iustitie, quibus aut uigor, aut feruor deest, aut fortassis uterque; cum uterque sit summopere necessarius, inter prospera quippe et aduersa uersanti. Ut enim uigoris esse dignoscitur, nequaquam cedere tribulationi, sed pro iustitia persecutionem utiliter sustinere: sic feruori uidetur attribuendum, nullis capi uoluptatibus, nullis illecebris eneruari. Que quidem tum omni populo, tum maxime et specialiter ducibus populi sunt necessaria, ne forte in perniciem omnium errare contingat. Quid enim refert qua occasione uiam deserant ueritatis, seducantur ignari, sequantur spontanei, compellantur inuiti, seu attrahantur illecti? quid interest, dummodo eant  in perditionem? Sic enim Eue prudentia, Ade temperantia, Cain omnino iustitia, Petro defuit fortitudo. Quam quidem uirtutis quadrifarie perfectionem et cathedram sanctitatis omnimodis exigit ministerium hoc de quo loquimur: ut hac dote carens, frustra sibi, tanquam per Christum introierit, blandiatur. Siquidem dicitur ignoranti, Si cecus ceco ducatum prestet, nonne ambo in foueam cadunt?  et item, Sacedotes non dixerunt, Ubi est Dominus? et tenentes legem nescierunt me . Ipsi prophete et pastores abierunt in terram quam ignorauerunt : Dicitur et iniquo, Fur non uenit nisi ut mactet et perdat : et illud, Dilexisti malitiam super benignitatem . Dicitur pusillanimi: Mercenarius, et qui non  est pastor, uidet lupum uenientem, et fugit quia non est ei cura de ouibus . Dicitur ei qui post concupiscentias suas uadit: »Mors est posita secus introitum delectationis :« dicitur item, Omnes que sua sunt querunt, non que Iesu Christi . uerum hoc hactenus.



XuI.---Quomodo deseruiant clerici pro iis que de ecclesiis habent.

19. Iam qui per Christum sibi in sortem ministerii huius introisse uidetur, de cetero quemadmodum ei seruiat, quemadmodum ministret, quemadmodum pascat tripliciter, ut prediximus, gregem Domini, sollicita secum examinatione discutiat. Indignus  enim lacte et lana conuincitur, si non pascit oues. Si non uigilat in custodia gregis, iudicium sibi manducat et uestit. ue, ue tibi, clerice: Mors in olla . Mors in ollis carnium: mors in huiusmodi deliciis est. Non modo, quia secus introitum delectationis posita esse cognoscitur; sed ob id maxime, quia populi constat esse peccata que comedis . Sumptus ecclesiasticos gratis habere te reputas? Cantando, ut aiunt, bona tibi prouenire uidentur; sed bonum erat magis fodere, aut etiam mendicare. Peccata enim populi comedis, ac si propria tibi minus sufficere uiderentur. Sollicitus esto tanquam redditurus rationem, dignos pro eis gemitus fundere, dignos agere penitentie fructus. Alioquin tibi ea noueris imputanda, que modo inter  delicias comedis, et paruipendis, et dissimulas, tanquam nichil attinentia tibi. O iudiciorum Dei abyssus multa! O terribilis Deus in consiliis super filios hominum!  Frustra tunc incipient miseri dicere montibus, Cadite super nos; et collibus, Operite nos . uenient, uenient ante tribunal Christi: audietur populorum querela grauis, accusatio dura, quorum uixere stipendiis, nec diluere peccata; quibus facti sunt duces ceci, fraudulenti mediatores. Quid tibi, insipiens, delicie sapiunt? quid diuitie ille cecos oblectant oculos, quibus mercaris tam graue iudicium, tam dure temetipsum obligas rationi? Uniuersa siquidem usque ad quadrantem nouissimum exigeris.



XuII.---Quomodo eosdem reditus expendant.


20. Sed esto studiose quis et fructuose laboret. Dignus plane est operarius mercede sua : ut qui altario seruit, de altario uiuat . uiuat, inquam, de altario, ut, iuxta eumdem apostolum, alimenta et quibus tegatur habens, his contentus sit . Tertium enim hoc periculum est. De altario, 293 inquit, uiuat; non superbiat, non luxurietur, denique non ditetur; »non,« contra sancti cuiusdam plane dignam omni acceptione sententiam, »ex clericatu ditior fiat  .«  Non sibi de bonis Ecclesie ampla palatia fabricet, mutans quadrata rotundis; nec loculos inde [al. Iude] congreget; nec in uanitate aut superfluitate dispergat; non extollat de  facultatibus Ecclesie consanguineos suos, aut neptes  nuptui tradat. Res pauperum non pauperibus dare, par sacrilegio crimen esse dignoscitur. Sane patrimonia sunt pauperum, facultates ecclesiarum: et sacrilegia eis crudelitate subripitur, quidquid sibi ministri dispensatores, non utique domini uel possessores, ultra uictum accipiunt et uestitum. Nec enim ordinauit Deus his qui Euangelio seruiunt, de Euangelio querere delicias uel ornatum, sed uiuere  ex eo , ut uidelicet sint contenti alimento corporis; non irritamenta gule, aut incentiua libidinis, et quibus tegantur, non quibus ornentur, accipere. Sane qui non fideliter introiuit, neque per Christum, quidni infideliter agat, et contra Christum? Manifestam sine dubio  faciet arborem fructus, radicem palmes, opus intentionem. Faciet ad quod uenit, ut mactet utique et disperdat. Quando enim altario seruiat qui eiusmodi est: seruiat autem in spiritu et ueritate? Tales nimirum Pater adoratores querit . Alioquin ministratio mortis est, in iudicium et condemnationem. Aut quando poterit necessariis esse contentus, qui eo animo introiuit, ut stipendia cleri in usus uoluptatis, curiositatis et uanitatis congreget, seruet, expendat? Triplex ergo funiculus qui difficile rumpitur, hominem miserum in perniciem trahit, qui impure intrat, indigne ministrat, sed et ipso fructu abutitur temporali.



XuIII.---De uirga et baculo.

21. Quid enim si in hoc mundo floret, et prosperatur  in uia sua? Arescet uelociter, cito decidet flos feni, et uapor ad modicum parens. Parcitur uirge, quoniam inuenitur iniquitas eius ad odium utique , non ad iram. uirga, inquit, tua et baculus tuus ipsa me consolata sunt . Habet enim uirgam, sed habet etiam baculum. Et hec consolatio est, quod is qui uirga ceditur, baculo sustentetur. Aut certe portat pastor uirgam et baculum, illam ouibus, illum lupo, omnia autem propter electos. Siquidem et uirga eos consolatur a stimulis conscientie, dum hoc modo sentiunt sibi peccata dimitti, dicente Domino: Ego sum, ego  sum ipse qui deleo iniquitates tuas . Et baculus iuuat ad tolerantiam uirge, dum illius comparatione fit leuior. Econtra uero dicitur induratis, Frons mulieris meretricis facta est tibi; erubescere noluisti : et addit, Recessit zelus meus a te, ultra non irascar tibi . Quem enim diligit, arguit, et flagellat omnem filium quem recipit . Liquet proinde eos qui in labore hominum non sunt, et cum filiis non flagellantur , nec diligi a Deo, nec recipi. An tu forte quos in mundo florere conspicis, ab auctore mundi diligi putas? Audi quid super hoc Scriptura loquatur.



XIX.---Quis sit amicus mundi.

22. Omnis qui uoluerit amicus esse huius mundi,  inimicus Dei constituitur : et alio loco, Charissimi, nolite diligere mundum, neque ea que in mundo sunt. Si quis diligit mundum, non est caritas Patris in eo. uerba sunt apostolorum, prius quidem Iacobi; posterius eius discipuli quem diligebat iehsu, qui et ipsius ignorare non posset animum [al. amicos]. Sed uis nosse quis sit qui diligat mundum? Neque enim creaturas Dei iuberis odisse, sed que a Deo non sunt, ea diligere prohiberis. Que uero sint hec Ioannes ipse loquitur adiiciens: Nolite, ait, diligere mundum, neque ea que in mundo sunt. Omnia enim que in mundo sunt, concupiscentia carnis est, et concupiscentia oculorum, et ambitio seculi: que non sunt, inquit, ex Patre, sed ex mundo . uiderit hic quisque cuius sit spiritus,  quid diligat, quid cupiat, quid sectetur. Ecce 294 enim speculum ueritatis: tantum ne quis considerato uultu conscientie sue pretereat, et qualis fuerit obliuiscatur. Ambitio, curiositas et uoluptas non ex Patre sunt, sed ex mundo. Aut certe quia multi codices hadent non Ambitionem seculi, sed Superbiam uite; in concupiscentia carnis uniuersam accipe corporalium sensuum delectationem, qua quidem nec ipsa curiositas caret; ac deinceps concupiscentiam oculorum, quecunque ad humanum diem  , et secularem gloriam, et extrinsecam pertinent uanitatem. Porro in superbia uite, elationem cordis intellige. Hec enim tria qui diligit, mundum diligit, et Dei constitutus est inimicus.  Suscipiat autem qui eiusmodi est, reconciliationis officium, non mediatoris; qui etiam proditoris scelere inimicitias cumulauit: ut merito iam non ut hostis, sed ut traditor iudicetur, ut Iudas utique, non ut Saulus.



XX.---De impudentia.

23. Nam cum impudentia et frontositas cor obdurauerit ut non paueat, non horreat, non contremiscat; ea iam demum desperatio est. Quid enim? Horum sibi conscius homo, tanquam qui iustitiam fecerit, diuino sese uultui sistere non ueretur; tanquam domesticus intrat et exit, magistrum salutat,  genua flectit, osculatur ore sacrilego, dolose agit, sed in conspectu Dei; ut inueniatur iniquitas eius ad odium . Odibilis plane Deo frontosa temeritas, et impudentia exsecranda, Propter quid enim irritauit impius Deum, exacerbauit Dominum peccator, ut secundum multitudinem ire sue non querat? Num propter fornicationes, incestus, aut sacrilegia? Nihil horum Propheta memorat, sed quod in corde suo dixerit, Non requiret . Sermo cordis affectio est, et dicere, Non requiret, non expauescere requisiturum. Hec impietas, cui secundum multitudinem ire sue miseretur [al. male non miseretur] Deus, nec querit, nec arguit, nec flagellat, nec ulciscitur in adinuentiones eorum, sicut de Moyse et Aaron et Samuele legimus, quibus  nimirum propitius fuit .



XXI.---De miseratione crudeli.

24. Sed expresse atque signanter cuius sit hec impietas, audiamus. Misereamur impio, ait Dominus , uelut in concilio Angelorum, et congregatione deliberans. Nec eos latuit crudeliorem omni indignatione misericordiam Iudicem meditari, qua non discat homo iustitiam facere, sed obdormiscens miser et dicens, Oblitus est Deus, auertit faciem suam ; dies suos ducat in bonis, in puncto ad inferos descensurus : et cum dixerit, Pax et securitas, tunc subitaneus ei superueniat interitus , nec effugiat. Et non discet, inquiunt, facere iustitiam. In terra sanctorum iniqua gessit, ait Dominus :  ac si diceret, Nolo discat iustitiam facere; inuenta est iniquitas eius ad odium. An adhuc querendum est, quis iste sit impius? In terra, inquit, sanctorum iniqua gessit, in ecclesiasticis possessionibus, que sanctorum fuerant usibus assignate; in domo Dei, quam sanctitudo decet: de qua Paulus discipulum studiose sollicitans, Ut scias, inquit, quomodo te oporteat conuersari in domo Dei, que est Ecclesia Dei uiui, columna et firmamentum ueritatis . In clero quippe tanquam in celo gerens iniqua, quid, nisi de ministerio iudicetur? Celeste tenet officium; angelus Domini exercituum factus est : tanquam angelus aut eligitur, aut reprobatur. Inuenta quippe in Angelis prauitas et districtius iudicetur necesse est, et inexorabilius  quam humana.

25. Age ergo, quoniam iudicium graue his qui presunt, et potentes potenter tormenta patientur : ascendat superbia tua semper, sequere regem tuum. Omne sublime uideant oculi tui. Festina multiplicare prebendas: inde ad archidiaconatus euola, demum aspira ad episcopatum, ne ibi quidem requiem habiturus; quoniam sic itur ad astra. Quo progrederis, miser? an ut ab altiori gradu sit casus grauior? neque enim sic paulatim decides, sed tanquam fulgur in impetu uehementi, quasi 295 alter satanas subito deiicieris. In labore hominum non sunt, inquit, et cum hominibus non flagellabuntur: ideo tenuit eos superbia ,  peccatum diaboli; quo ceciderunt qui operantur iniquitatem. Hec est que non recipit disciplinam, curari renuit, medelam non sustinet. Ulcus pessimum, quod nec summis saltem digitis patitur attrectari. Huius et ipse indignationem uereor super his, et graue iudicium. Quidni timeam morsus, spiritualem insaniam, et animarum phrenesim non ignorans? Sed Domini sunt uerba que replico, et eadem ipsi quoque legunt et intelligunt pariter, legem quippe scientes. In terra, inquit, sanctorum iniqua gessit, et non uidebit gloriam Domini . Durus est hic sermo, et comminatio ualde terribilis, non uidebit gloriam Domini. Quid igitur cetera uidisse prestat? Hiccine totus misericordie finis? Hanc ego misericordiam nolo; procul fiat miseratio  tam crudelis, ne ueniat in eorum consortium anima mea.



XXII.---De commutatione humane pene pro diabolica.

26. Quis enim uobis, miseri, demonstrauit fugere a uentura ira? Quid presentem tantopere fugitis iram, flagellum timetis, declinatis uirgam? Et quidem in hac die uestra, que ad pacem uobis, sed si cognouissetis et uos. Mutatis, non effugitis penitentiam: nam malum impunitum esse non potest. Non punitur hic propria uoluntate, punietur alibi sine fine. Misera sane et extreme plena dementie commutatio, humanum declinare laborem, et paratum diabolo stridorem eligere sempiternum! Animaduertite siquidem et uidete, non hominibus, sed diabolo  et angelis eius ignem illum esse paratum. Ille enim hostis et lupus: nos autem populus eius, et oues pascue eius. Illi securis et malleus: nobis flagellum et uirga debetur. Illius iniquitas inuenta ad odium, suum habet carcerem, ubi nulla redemptio, unde minime liceat respirare. Mihi sane et labore tolerabilior carcer, et tempore breuior assignatur: ubi cum iratus fuerit Dominus, misericordie recordetur, redemptionem suo mittens populo copiosam. Denique tempus mihi constituit: mihi dicit donec, ignem illi parat eternum. In sudore, inquit, uultus tui comedes panem tuum, donec in terram, de qua sumptus es, reuertaris . Pessimus ille angelus de terra sumptus non est, nec in terram aliquando rediturus. Propterea non habet donec, sed  ignis ei paratur eternus. Minime igitur expedit. ut in sapientia huius seculi, auctoris seculi non uereamur frustrari iudicium, et deludere uelle sententiam, declinando uidelicet laborem hominum et sudorem, ac si nullo modo nos contingere uideatur quod Ade dictum est; aut non in eo sententiam laboris exceperimus, in quo sine exceptione peccauimus omnes; aut non communis culpe nichilominus esse debeat pena communis.



XXIII.---De iudicio Abrahe.

27. Forte enim aliqui dicant: Quid peccamus: bona est omnis creatura Dei, nostra licite possidemus, nostris utimur facultatibus, a rapinis et latrociniis abstinentes. Enimuero non pascetis in cruce  coruos. Ego sane diuitem illum, cuius Saluator meminit in Euangelio, in nullo horum audio accusari. Induebatur purpura et bysso, quotidie epulabatur splendide: sed crudelitatis arguitur, quod substantiam mundi habens, et uidens fratrem suum egere, clauserit uiscera sua ab eo. Quando hec diuiti deest? Quantos uidetis et ipsi Lazaros, esurientes, nudos, egrotos; et plus de iumentis uestris, plus de eorum phaleris, quam de istorum miseriis cogitatis? Sed ad tremendum Abrahe iudicium ueniamus. Non enim Abrahe, sed Dei Abrahe sententia est. Memento, inquit, fili, quod recipisti bona in uita tua, et Lazarus similiter mala. uerum utrumque est, non potest omnino negari. Fer sententiam, quia paucis expressa totius summa negotii est. Ille bona,  et iste mala recepit. Quid modo? Nunc autem, inquit, hic consolatur, tu uero cruciaris . Expergiscimini, 296 ebrii, et flete. Terribilis enim Deus in iudiciis super filios hominum. Heccine cruciatuum causa tota, quod in hoc seculo bona recepit? Ipsa plane. Neque enim ad hoc nos de paradiso uoluptatis animaduersio diuina eiecisse uidetur, ut alterum sibi hic paradisum adinuentio humana pararet. Homo ad laborem nascitur: si laborem refugit, non facit ad quod natus est, ad quod uenit in mundum. Quid respondebit ei qui misit eum, qui instituit ut laboret? Memento, ait, quod recipisti bona in uita tua, et Lazarus similiter mala; nunc autem hic consolatur, tu uero cruciaris. Quid dicemus ad hec? Si talis est finis, et tale iudicium,  ut extrema gaudii luctus occupet; nunquid non preferenda sunt in hoc seculo mala bonis? Quippe nec illa uera bona, nec ista uera mala esse manifestum est. uera potius sententia Salomonis: Melius est ire ad domum luctus, quam ad domum conuiuii .

28. Ceterum si sic cruciandi sunt qui in uita sua bona receperint; et habentibus consolationem presentem, ue repositum est sempiternum : cum in superioribus inuenti sint aliqui de sapientia carnis scientes in omnibus et per omnia reprobare malum, et eligere bonum; quisnam eorum poterit esse finis, si secundum multitudinem consolationum suarum dolores apprehenderint animas miserorum?  Consequens enim uidetur, ut bona omnia, et omnem seculi huius recipientes consolationem, nichilominus uniuersum ue, et uniuersi maneant cruciatus. An uero et illud eque ex eadem Abrahe sententia coniiciendum uidetur, eos qui contrario ducti spiritu, uite presentis omnia bona respuunt, et eligunt mala, omnia quoque bona Domini, et omnem habituros consolationem? Forte enim hoc erat quod Petrus audire uoluit, cum tanta fiducia Dominum  tantaque libertate conuenit: Ecce, inquit, nos reliquimus omnia, et secuti sumus te: quid ergo erit nobis? 



XXIu.---Quomodo reliquerit omnia qui nichil fere habebat ex omnibus.

29. Nota admodum questio est, quemadmodum Petrus, cum nil fere ex omnibus habuisse sciatur, tam fiducialiter glorietur sese omnia reliquisse. Unde sanctorum quispiam: »Multum,« inquit, »deseruit, qui uoluntatem habendi reliquit.« Et post pauca: »A sequentibus ergo tanta relicta sunt, quanta a non sequentibus desiderari potuerunt.« . Fidelis sermo, sed forsitan clausus et ipse est. Nunquid enim uoluntas habendi tam multa complectitur, ut reliquisse illam,  sit omnia deseruisse? Quis hominum omnia desiderare [al. affectare] possit, nedum piscator iste pauper et modicus? Sed quid cuique sufficere possit, diligentius uestigato, et facile est inuenire omnia desiderantem. Neque enim ponere est concupiscentie modum, donec uideatur impleta, donec adepta sit quibus ualeat esse contenta. Ceterum nec amator pecunie dicet aliquando, Sufficit; nec libidinosus satiabitur uoluptate. Sic et crudelis quisque semper sanguinem sitit, et ambitiosus aut cupidus laudis humane, adeptis dignitatum titulis seu fauoribus, nullum exinde capit omnino remedium; sed desiderio estuat ampliori. Minus autem inuenit requiem qui sibi placere cupit, et suis, et fatui cuiusdam de semetipso testimoniis gloriatur dicens, Manus  mea excelsa , etc., putans sese aliquid esse, cum nichil sit.



XXu.---De innaturali et inexplebili fame.

30. uidi ego aliquando quinque uiros, quidni phreneticos arbitrarer? Primus siquidem buccis tumentibus marinam masticabat arenam. Secundus sulphureo astans lacui, exhalantem teterrinum fetidissimumque gestiebat haurire uaporem. Porro tertius fornaci incubans uehementer accense, micantes scintillas hiantibus excipere faucibus letabatur. Quartus supra pinnaculum templi residens, lenioris aure spiritum aperto attrahebat ore: et si quo minus influere uideretur, flabello sibi uentum ipse ciebat, ac si totum speraret 297 erem deglutire.  Quintus seorsum positus ridebat ceteros, ipse quoque ridendus, et maxime. Proprias enim carnes incredibili quodam studio sugere laborabat; nunc manus, nunc brachium, nunc alias partes applicans ori  . Miseratus homines, causamque miserie sciscitatus a singulis, unam omnibus esse reperio, ualidissimam utique famem. Tunc uero macilentissimas eorum facies contemplatus, recordabar prophete gementis miserabiliter et dicentis: Aruit cor  meum, quia oblitus sum comedere panem meum . Quid prosunt uobis hec, inquio? Non sunt naturales cibi: magis famem hec prouocant quam exstinguunt. Panis namque anime iustitia est; et soli beati qui esuriunt illum, quoniam ipsi saturabuntur . Nimirum ad imaginem Dei facta anima rationalis, ceteris omnibus occupari potest, repleri omnino non potest. Capacem Dei, quidquid Deo minus est, non implebit.



XXuI.---De circuitu impiorum.

31. Inde est quod naturali quidem desiderio summum quiuis probatur appetere bonum, nullam nisi adepto eo requiem habiturus. Ceterum errant miseri non inuenientes uiam, et, ut scriptum est, ambulant impii in circuitu , dum minora  queque bona querentes, illud semper desiderant, quod sibi uicinius necdum uidentur adepti. Atque utinam, si fieri posset, cetera omnia obtinuisset unus; eodemque procul dubio et ipsum, quod sibi solum deesse uideret, summum utique bonum, desiderio quesiturus, quo cetera quoque semper expetit non adepta. Sed innumera sunt hec, et a ceteris quoque pariter requiruntur. Quod ualet, quisque trahit in partem, nec aliquando poterit hic circuitus peragrari. uis preuenire? incipe transilire. Alioquin preripieris miser in desiderio terrenorum, et a summo bono eo longius inuenieris, quo te amplius dederis caducis rebus et transitoriis appetendis. In circuitu siquidem ambulas; et quod prope erat in  corde et in ore tuo, si corde crederes, et ore confitereris; terga uertens declinas, et elongaris ab eo. Hinc est quod uociferatur dicens, Conuertimini, filii hominum ; et item, Reuertere, reuertere, Sunamitis; reuertere, reuertere, ut intueamur te . Anfractuosa siquidem uia est, et inambulabilis: faciliusque peruenies spretis omnibus, quam adeptis.



XXuII.---De acceleranda conuersione.

32. Ecce nos reliquimus omnia, et secuti sumus te: quid ergo erit nobis? Dignum plane apostolica fide et deuotione uerbum. Iam reliquisti omnia; iam Dominum, Petre, secutus es: et nunc demum quid sis accepturus, interrogas. uere Simon, uere obediens in auditione auris, sine pacti conuentione. Ad  unius enim iussionis uocem Petrus et Andreas relictis omnibus secuti sunt Redemptorem . Quod si homini carnali stultitia forte uidetur, audiat, Quod stultum est Dei, sapientius est hominibus: et quoniam placuit Deo per stultitiam predicationis saluare credentes; quippe cum mundus eum in sapientia minime cognouisset . Quantos enim mundi sapientia maledicta supplantat, et conceptum in eis exstinguit spiritum, quem uoluerat Dominus uehementer accendi? Noli, inquit, precipitanter agere, diu considera, diligentius intuere. Magnum est quod proponis, et opus habens multa deliberatione. Experire quid possis, amicos consule, ne post factum penitere contingat.

33. Hec sapientia mundi terrena, animalis, diabolica,  inimica salutis, suffocatrix uite, mater tepiditatis eius que solet Deo uomitum prouocare. Caue tibi, ait. Utquid enim? Cum a Deo uerbum esse non dubites, quid opus est deliberatione? uocat magni consilii Angelus; quid aliena consilia prestolaris? Quis enim fidelior, quisue sapientior illo? Seduc me, Domine, et seducar: fortior esto et inualesce. Noui ego quenam sint que oportet fieri cito. Ab ore putei gehenne eripior; et inducias petam, et retardabo; et cunctabor exire si forte interim fiat aliquid? Abscondi ignem in sinu meo; et 298 exusto iam latere, iam nudatis uisceribus, iam sanie defluente, diu mihi deliberandum est an expergiscar, an excutiam, an abiiciam illum? Magnum omnino est quod offertur; sed eo utique libentius et festinantius suscipiendum,  et obuiis arripiendum manibus cum feruore et hilaritate. Probet autem seipsum, qui de propria uirtute presumit; nam diuina quidem omnino probata est. Amicos consulat, qui non legit: Inimici hominis domestici eius .



XXuIII.---De tribus responsionibus Domini ad eos qui promittebant sequi eum.

34. Quid frequentat Euangelium, qui Euangelio non obedit? At in eo sane legimus promittenti cuidam sequi Dominum, sed defunctum prius patrem sepelire uolenti responsum esse ab eo, ut sineret mortuos sepelire mortuos suos . Alteri quoque tantum suis qui in domo erant ualedicere cupienti: Nemo, inquit, mittens manum ad aratrum, et respiciens retro, aptus est regno Dei . Sed quid audierat primus? Magister, ait, uolo te sequi quocunque ieris. Cui respondens Dominus: uulpes, inquit, foueas habent, et uolucres celi nidum: Filius autem hominis non habet ubi caput reclinet . Prudentiam carnis in fouea uulpis, in nido uolucris arguens cordis elationem. Est enim interdum uidere nonnullos, qui relictis omnibus abrenuntiare seculo disponentes, cum recte offerre uelint, nolunt diuidere recte, calliditate humana totos sese diuino committere nutui formidantes, sed reseruantes nescio quid fermenti, ut totam massam corrumpat : quod in multis frequenter expertum est. Alius sine duce et preceptore spirituale studium apprehendere facile cogitans,  ambulat in magnis et mirabilibus super se; ut uulgo dicitur, »Saliens antequam uideat, casurus antequam debeat.« Petrus cogitatum suum iactans in Domino, et omnem sollicitudinem suam in eum proiiciens, certus quod illi foret cura de eo, reliquit omnia, secutus est Dominum, ne interrogans quidem de premio, donec ex periculo diuitum quod Saluator prosequebatur, sumeret occasionem percontandi:



XXIX.---De secunda regeneratione.

35. Quid ergo erit nobis? Ait illi iehsu: Amen dico uobis. uerbum confirmationis premittitur: magnum noueris esse quod sequitur. Amen dico uobis, quod uos qui secuti estis me, in regeneratione, cum sederit Filius hominis , etc.  Quid est quod dicit, in regeneratione? aut que est hec noua regeneratio? Neque enim iam ignoramus quoniam oportet hominem nasci denuo, non ex sanguinibus, neque ex uoluntate uiri, sed ex aqua et Spiritu sancto . Ceterum cum nullatenus ad eam regenerationem ualeat hec promissio pertinere, forte et altera regeneratione opus esse uidetur: nec solum denuo, sed et tertio hominem nasci necesse est. Infelix ego, et miserabilis casus meus, cui non una sufficit, cui duplex est necessaria regeneratio. Nimirum ex corpore et anima constans, cecidi totus simul: simul totus omnino resurgere non possum. An uero dignum non est ut ea que uidetur potior, priorque portio reparetur? At ipsam sane animam esse nemo sane mentis ignorat. Prior  ergo reficiatur, que prior corruit: presertim quod ab eius culpa alterius pena prodierit, et ipsius corruptio corporee quoque fuerit causa corruptionis. Hinc est quod animabus primum Saluator aduenit, tollere utique peccata mundi, non molestias carnis. Quod sane manifestius docuit in se ipso, penis omnibus corpus exponens, animam autem immunem prorsus custodiens a peccato.



XXX.---Ut tempus sue regenerationis corpus exspectet.

36. Non sic hodie filii hominum, non sic, sed anime curam negligunt, curam autem carnis perficiunt in omni desiderio. Neque peccare metuunt, sed puniri: nec uirtuti cordis opera datur, sed ualetudini  corporis, imo etiam uoluptati. De schola Hippocratis 299 et Epicuri didicerunt hec: neque enim suis Christus discipulis horum quidpiam tradidit; sed, Discite, inquit, a me quia mitis sum et humilis corde . Filii hominum, usquequo graui corde? utquid diligitis uanitatem, et queritis mendacium?  Tempus hoc animabus, non corporibus est assignatum: dies salutis utique, non uoluptatis. Omnia tempus habent : animabus nunc operam dare necesse est. Nam in carne qui seminat, solam exinde metet corruptionem . At nemo, inquiunt, carnem suam odio habuit . uerum est: sed zelum habens absque scientia, dum prodesse festinat, inuenitur  obesse. Cum enim iudicium carnis ex anima pendeat, carni nichil potest utilius quam salus anime prouideri, ut uidelicet in tempore sit respectus illius; et, socia passionis, felicitatis quoque consortium mereatur. Unde Apostolus inquit: Saluatorem exspectamus Dominum nostrum Iesum Christum, qui reformabit corpus humilitatis nostre, configuratum corpori claritatis sue . Requiesce in hac spe, caro misera: qui propter animam uenit, pro te quoque uenturus est; qui reformauit illam, tui quoque non obliuiscetur in finem. Regeneretur interim anima; et, tanquam prescita et predestinata a Domino, conformis fiat imagini Filii eius in mansuetudine et humilitate cordis. Ipsius enim merito te quoque noueris aliquando regenerandam,  et conformandam corpori eius in gloria et claritate.



XXXI.---Ut non resideamus in uia.

37. In regeneratione, inquit, cum sederit Filius hominis in sede maiestatis sue, sedebitis et uos , etc. Consequemini, ait, quem sequimini: ut cum ipse sederit, et uos pariter sedeatis. Quando enim ille resedit in mundo, quando substitit, quando reclinauit caput? Exsultauit ad currendam uiam , benefaciendo pertransiit ; quippe nec nidum, nec foueam, nec locum habens in diuersorio: donec, opere tandem quod susceperat consummato, sedendi preceptum mereretur accipere, et diceret Dominus Domino meo: Sede a dextris meis . Insipiens tu qui presidere  eligis quam considere, querens in itinere diuerticula. Ille ministrare uenit, non ministrari : tu supra magistrum, et Domino maior, imo nec discipulus, profecto nec seruus, recumbere iam festinas? Paululum dormies, paululum dormitabis, paululum conseres manus . Ille salit in montibus, transilit colles. Clama ad eum, anima mea: Trahe me post te, in odore unguentorum tuorum curremus . Alioquin quando eum remorando, tepescendo, pausando consequi speras? Exsultauit ut gigas ad currendam uiam. Hilarem sine dubio diligit secutorem. Necdum ad brauium peruenisti, necdum apprehendisti metam. Grandis adhuc restat uia: noli sistere gradum, noli in medio itinere residere. In sudore, inquit, uultus  tui comedes panem tuum, donec in terram, de qua sumptus es, reuertaris . Et tunc sane tempus erit requiei, nimirum quando iam spiritus ipse dicet ut requiescas a laboribus tuis. Necdum tamen erit consummata pax, necdum perfecta quies, denique necdum sessio plena.



XXXII.---Quomodo nunc nulla ex parte sedemus.

38. In regeneratione, inquit, cum sederit Filius hominis in sede maiestatis sue, sedebitis et uos. Felix regeneratio! Quando enim renascar ad sessionem, miser homo natus ad laborem? O si unquam sedero totus, cuius modo ne minima quidem portio sedet, in quo nichil tranquillum, nichil quietum, sedatum nichil, nichil unquam in eodem permanens statu! Sedebitis  et uos. O sessio! Quis mihi tribuat ut dignis exprimam uerbis que de sessione hac cordis affectione concipio? imo quis tribuat mihi sessionis huius imperturbata frui requie, quam desidero, quam cupio, quam requiro? Ecce enim, ut dixi, nil in me sedet, sed cuncta in motu sunt, omnia nutant, fluctuant uniuersa. Postremo ubi concupiscit adhuc caro aduersus spiritum, spiritus aduersus carnem, quidnam hominis sedere uidetur? Nec sola iam concupiscentia pacem turbat, impedit sessionem, uetat esse sedatum; sed duplex quoque secundum corpus miserum 300 hominem contritio uexat, presentis uidelicet sensus doloris, et mortis metus future. Nimirum cum et passibile sit et mortale, duplex nichilominus animam agitare sollicitudo uidetur  spei utique et timoris. Inter hec nempe fluctuat iugiter, donec peccati corpus inhabitat, ascendens usque ad celos, et iterum usque ad abyssos descendens; tabescens in malis, et ad bona nichilominus inardescens.



XXXIII.---De imperfecta sessione.

39. Erit autem cum luteum hoc egrediens domicilium, a timore quidem penitus liberabitur, sed necdum ab exspectatione. Ex tunc enim iam non erit timor in finibus nostris, sed in spe singulariter constituti psallemus singuli mente et spiritu: quod prelibauerat quodam modo qui dicebat, Conuertere, anima mea, in requiem tuam, quia Dominus benefecit tibi: quia eripuit animam meam de morte, oculos meos a lacrymis, pedes meos a lapsu . Ceterum  de exspectatione idem ipse sic ait: Me exspectant iusti donec retribuas mihi . Nec modo numerum fratrum, ut compleatur, sed et ipsum corpus, ut sua regeneratione restituatur, exspectant. Imo uero et expetunt cum desiderio, sub altare Dei uociferantes ad ipsum; ut qui audire meruit, potuit et testificari . Nam corpus quidem illo in tempore sedere quis dicat, dum effluit, et in saniem pulueremque redigitur?



XXXIu.---De perfecta sessione.

40. In regeneratione, inquit, sedebitis et uos. Seminatur enim corpus animale, resurget corpus spirituale: seminatur in ignominia, surget in gloria . Ubi iam tunc, mors, uictoria tua? Siquidem et tu inimica nouissima destrueris. Corpus enim resurrectionis  iam non moritur, mors illi ultra non dominabitur . Sed et dolor et gemitus omnis abscedet, quoniam absterget Deus omnem lacrymam ab oculis sanctorum, et iam non erit amplius neque luctus, neque clamor, sed nec ullus dolor, quoniam priora transierunt . Felices lacryme, quas benigna manus Conditoris absterget: et beati oculi, qui in talibus liquefieri fletibus elegerunt, quam eleuari in superbiam, quam omne sublime uidere, quam auaritie et petulantie famulari. Sedebit igitur corpus immortalitatis et impassibilitatis gemina quadam felicitate dotatum, liberum ab omni necessitate ab, omni corruptione securum, alienum et immune ab omni concupiscentia, plenum gloria, configuratum denique  claritati corporis Christi. Sedebit et anima sicut nil metuens, sic nec cupiens ultra: nimirum plena beatitudine, et secura plenitudine fruens; nullos iam cogitationum fluctus, nullos tentationum conflictus, nullos affectionum sentiens motus: sed eterne illi incommutabilitati prorsus immersa, et sic adherens Deo, ut unus iam spiritus sit facta cum eo.



XXXu.---De sessione Domini.

41. Sed quando hec, aut quibus hec erunt? uos, inquit, qui secuti estis me, cum sederit Filius hominis in sede maiestatis sue, sedebitis et uos. Iam quidem, sedet Filius hominis in sede maiestatis; siquidem ascendens in celum, sedet a dextris Dei. Sed cum sederit dictum est; hoc est, cum apparuerit sedens, sicut Apostolus ait: Cum enim Christus apparuerit,  uita uestra, tunc et uos apparebitis cum ipso in gloria . An magis audebimus dicere et ipsum adhuc stare quodam modo, utpote cuius necdum sedes consummata uidetur, necdum pedibus eius scabello supposito, quod a Patre promissum est? Non quod illi plenitudini quidpiam desit, sed quod membra caput exspectet. Audeat hoc testari, qui meruit intueri. Ecce, ait Stephanus, uideo celos apertos, et Filium hominis stantem a dextris uirtutis Dei : Paulus quoque sic scribit: Christus assistens pontifex futurorum bonorum, introiuit semel in Sancta, eterna redemptione inuenta . Ceterum in regeneratione corporum sedebit in sede maiestatis, qui pro animarum regeneratione stetit [al. sedit] 301 in  ignominioso supplicio crucis, interrogatus contumeliis pariter et tormentis: nec modo durissima morte, sed et turpissima condemnatus. Quoniam enim obediens Patri factus est usque ad mortem, mortem autem crucis, propter hoc exaltauit illum, et donauit illi nomen quod est super omne nomen, ut in nomine Iesu omne genu flectatur . Hec autem dixerim, fratres, ut noueritis quenam sint duo latera scale, que uolentibus sequi Dominum proponitur ascendenda, que bases eorum, que capita, quiue gradus quorum summitati Deus innixus est.



XXXuI.---De lateribus scale.

42. Oportet siquidem nos domare carnem, calcare mundum, ut, uoluptatem corporis declinantes, caueamus  nichilominus seculi uanitatem. He nimirum abominationes Aegyptiorum, quas immolamus Domino Deo nostro . Et totum quod a uia uite et discipline deterret filios huius seculi, totum quod exercet interim seruos Dei, in his duobus est, que sub uno uersu propheta commendat: uide, inquiens, humilitatem meam, et laborem meum . Hec ergo sint latera scale, uilitas et asperitas: quibus deinceps interne uirtutis et gratie gradus firmiter inserantur. Est enim uidere homines mundi spernentes gloriam, fauorem calcantes populi, non desiderantes humanum diem: sed non adeo fortes in tolerantia molestie corporalis, non adeo reiicientes mollia, non adeo carnis  illecebras superantes. Quid istos dixerim, nisi latus alterum non tenere? Porro uni tantum latere innitentis periculosus nimis ascensus, et proximus est ruine.

43. Quod si periclitatur qui circa carnem uidetur plus quam oporteat infirmari, licet mundi respuat gloriam, nec contumeliis moueatur: profecto longe horribilius est periculum, et multo magis inexcusabile, si quis forte, licet castigans uiriliter corpus suum, et non parcens eius afflictioni [al. affectioni], inueniatur tamen minus resistens glorie desiderio, minus patiens iniuriarum, minus immunis a seculi uanitate. Quid enim tibi, infelix homo, cum his nugis et calamitatibus, cum hoc fastu et uanitate ista, que  nec anime nec corpori prodest? Quid irritaris, quid inflammaris ad uerbi flatum, quod nec carnem uulnerat, nec inquinat mentem? Nihil sic alienum a natura, nil tam contrarium rationi. Neque enim sic dicere possum, Quid tibi cum cibis et uestibus? aut frigore uel esurie quid moueris? cum unita personaliter anima non huic mundo, sed corpori, longe minus carnem possit odisse quam mundum, quippe que huic multum debeat, illi nichil. Quod quidem dixerim, non ut uoluptas perinde excusetur, sed ut uanitas et impuritas ante omnia fugiantur.



XXXuII.---De gradibus scale.

44. Sane ubi sic stabilieris et firmaueris in corde tuo, asperitatem corporalis abstinentie ac laboris amplecti, et omni uilitate et extremitate esse contentus;  bona sunt latera, securus iam insere gradus exercitii spiritualis, ut totum quod mundo et carni subtrahis, studio pietatis impendas: oblitus que retro sunt, et extentus in anteriora , ut, ascensionibus dispositis, de uirtute proficias in uirtutem, ut uidere Deum deorum in Sion merearis . Et primum quidem per desertum proprii cordis et conuallem plorationis ascendes ut uirgula fumi: dehinc iam in serenius quiddam elapsus, ascendes etiam de deserto deliciis affluens, innixus super dilectum , ductus a claritate in claritatem, tanquam a Domini Spiritu, illo utique qui scrutatur etiam alta Dei. Nec paucos in his gradus inuenies gratie multiformis. uerum hec spiritualia sunt, spiritualibus utique comparanda.  Nunc uero ad initiandos potius sermo dirigitur, cuius tota intentio est reuocare ad cor preuaricatores. Ceterum habent proficientes editum olim de duodecim Gradibus Humilitatis ex sermonis occasione libellum  , quos uidelicet gradus ille iustorum omnium spiritu plenus in Regula sua tradidit uere per omnia Benedictus 



302 XXXuIII.---De uia orientali que a B. Benedicti cella processit.

45. Ille enim spiritualem nobis erexit scalam, cuius utique summitas celos tangit, quod in eius glorioso transitu euidenti legimus miraculo commendatum, beato papa Gregorio sic scribente: »Inter discipulorum manus imbecilla membra sustentans, erectis in celum manibus stetit, et ultimum  spiritum inter uerba orationis efflauit. Qua scilicet die duobus de fratribus, uni longius posito, alteri autem in cella commoranti, reuelatio unius atque indissimilis uisionis apparuit. uiderunt namque quia strata palliis et innumeris corusca lampadibus uia, recto orientis tramite ab eius cella in celum usque tendebatur. Cui uenerando habitu uir desuper clarus assistens, cuius esset uia quam cernerent inquisiuit. Illi uero se nescire professi sunt. Quibus ille ait: Hec est uia qua dilectus Domini celum Benedictus ascendit .« Que est enim uia ab eius  cella progrediens, nisi Ordo quem idem uir beatus instituit, et forma uite que ab eo sumpsit exordium? Qua nimirum uia dilectus Domini ascendit, quia »non potuit uir sanctus aliter docere quam uixit .« Et hec quidem eorum uel maxima fiducia est, qui ipsius utcunque student inherere uestigiis, ipsum preceptorem preuiumque sequuntur. Neque enim uenire aliquatenus in dubium potest, quin omnino sacer sit modus conuersationis, et diuina magis inspiratione atque consilio, quam humana prudentia uel adinuentione formatus, quo nimirum tantam in uita gratiam sanctitatis, tantam post obitum gloriam felicitatis idem uere Benedictus obtinuit.

46. Sed hec hactenus: ne quis forte  derogare nos potius eis qui sibi uarios, prout cuique uisum est, religiose uiuendi formauere modos, quam alios consolari et animare uoluisse causetur. Eam tamen, quam uidemus in ecclesiis hodie, formam cleri , a quo sanctorum habuerint, quis inquam uel in Nouo uel in ueteri Testamento sic uixerit, sic uiuere docuerit homines, utinam ipse sese interrogent singuli, nec conscientias super hoc conuenire proprias dissimulent. Quantos enim uidemus sectatores uiarum, que uidentur quidem hominibus bone, sed in profundum inferni descendit finis earum?  Quantos ascensores scale, non cuius summitas celos tangit, sed que illi omnino contraria est, habens latera concupiscentiam carnis  et concupiscentiam oculorum, gradus uero superbiam uite: que ex mundo sunt, non ex Patre?

47. At eius sane quam uobis commendare uolumus scale gradus et latera, ex Patre utique sunt, non ex mundo, cui nimirum innixus apparuit. Sobrie, ait Apostolus, et pie, et iuste uiuamus in hoc seculo . Sobrietas uoluptatem carnis impugnat; iustitia, seculi uanitatem; dum uidelicet cuique reddens quod suum est, et adulantem deplorat, et compatitur irascenti. Denique et ipse Saluator dum Baptiste manibus celsum illum uerticem inclinaret, Sic, inquit, decet nos implere omnem iustitiam ; solam nimirum humilitatem iustitiam reputans. Exhibeatur ergo sobrietas nobis, iustitia proximo, pietas Deo. Pietas enim cultus Dei  est. Sane ut uoluptas et uanitas elationem cordis fouere noscuntur, sic sobrietas et iustitia pietatem: ut inter hec latera de fide in fidem spe mediante proficiens, supereminentiam aliquando teneat caritatis.



XXXIX.---De basibus scale.

48. Innituntur autem hec latera basibus quas supposuit artifex Sapientia, duobus forsitan lignis crucis. Ubi enim ille mulctatur morte, cruce turpatur, quis suorum delicias seu gloriam sustinere queat, nedum audeat querere? Flagellatus Christus, et sputis illitus, baiulat sibi crucem, et ludibrio  factus irrisoria ueste, arundineo sceptro, corona spinea, foditur clauis, annumeratur sceleratis, in ligno extenditur, etiam mortuus uulneratur: et hec intuens qui dicitur christianus, propriis nichilominus uoluptatibus indulgere, et florere uelle in 303 seculo nullatenus erubescit! Ceterum si omnis qui se dicit in Christo manere, debet, sicut ille ambulauit, et ipse ambulare ; multo magis qui pro eo manere se dicit, qui pro eo legatione fungitur, qui ei ministrat, si eum non sequitur, inexcusabilis est. Sane nisi abnegauerit semetipsum, et tulerit crucem suam, sequi eum omnino non potest . Quid uero crucem tollere est, nisi laborem amplecti et humilitatem? sicut scriptum est, Elegi abiectus esse in domo Dei .



XL.---De capitellis.


49. Sed fortasse minus adhuc firmiter stabilita hec uideantur, si tantum fuerint subnixa basibus, non etiam desuper coherentia capitellis. Hinc est quod minime suis contentus exemplis Saluator, etiam premia repromittit, ut quem forte non prouocat inuitatio precedentis, trahat uel desiderium retributionis: et, si quidem uoluptuosus est, illum sitiat torrentem uoluptatis; si uero glorie cupidus, aspiret ad illam celsitudinem iudiciarie potestatis. Sedebitis, ait, et uos super sedes duodecim, iudicantes duodecim tribus Isrel . Ac si diceret: Pro confusione uestra duplici et rubore pars uestra laudabitur. Propterea enim in terra uestra duplicia  possidebitis, et letitia sempiterna erit uobis . In exsilio uobis afflictio duplex, humilitatis utique et laboris. Sed consolamini, et nolite deficere: quoniam in terra uestra, terra utique uiuentium, duplex uos nichilominus renumeratio manet, sublimitatis et delectationis. In sedibus enim quies imperturbata, in iudicio dignitatis eminentia commendatur.



XLI.---De Iudicio.

50. Quis uero secularis honor excogitari potest, qui non prorsus in tante sublimitatis comparatione uilescat? Non unius siquidem ciuitatis aut populi seu regionis unius, sed uniuersitatis iudices habent presidere cum Christo. Nec solum homines, sed et ipsos angelos iudicabunt , qui parentem  ad modicum uaporem presentis glorie dedignantes et exsufflantes, improperium Christi uniuersis preferunt titulis dignitatum. Nolite timere, pusillus grex, quoniam complacuit Patri uestro dare uobis regnum . Definitum est consilium quod non euacuabitur, propositum immutabile perseuerat; denique iurauit Dominus, et non penitebit eum: Amen dico uobis, quod uos, qui secuti estis me, in regeneratione, cum sederit Filius hominis in sede maiestatis sue, sedebitis et uos iudicantes. Quid gloriosius? Iudicent nunc et preiudicent superbie filii, cum rege suo sedeant, qui sibi latera aquilonis elegit. Exaltentur et eleuentur sicut cedri Libani. Transibimus, et ecce non erunt. Opprimant nunc  quos possunt, blasphement, congerant maledicta, ueniant super nos opprobria exprobrantium Christo, quoniam merces nostra copiosa est in celis. Gloriam que ab inuicem est, habeant, utique uanam et mendacem; quoniam uani filii hominum, mendaces filii hominum. Gloriam enim que a solo Deo est, nolunt, ueram utique et manentem: quoniam ipse est ueritas, et ipse est qui est.



XLII.---De grossis ficus.

51. Infelix prorsus ambitio, que ambire magna non nouit, querens de modico crescere, et de maximo minui. Amant enim cathedras primas: que uelut grossi ficuum uelociter sunt casure. Sunt enim grossi prime quedam ficus prorsus inutiles, solam habentes speciem ficuum, non saporem; nec tam  fructus, quam futurorum quedam presagia fructuum, quas et decidere necesse est, ut eis alie humano usui et esui apte succedant. Unde sponsa in Cantico canticorum, Hiems transiit, imber abiit et recessit; et post pauca, Ficus, inquit, protulit grossos suos : quod uidelicet, persecutione cessante, inclyta facta sit Ecclesia, posita in superbiam seculorum. Quam sane sublimitatem et excellentiam dignitatum congrue satis grossos uocat, ut futura in his moneat potius quam presentia cogitare. Que enim uidentur, temporalia 304 sunt; que non uidentur, eterna. Caueant igitur qui primas cathedras amant, ne contingat carere secundis; et qui primos nunc recubitus eligunt, incipiant cum rubore locum tenere nouissimum. Sedebitis, inquit,  super sedes duodecim, iudicantes duodecim tribus Isrel. He iam ficus erunt, non utique grossi. Has nimirum sedes preuiderat qui de superna ciuitate dicebat: Illic sederunt sedes in iudicio, sedes super domum Dauid . Illic plane, non hic. Quomodo enim sedent quas hic uidemus sedes, que toties nutant, toties titubant, toties subuertuntur? Nimirum grossi ficuum sunt, quos tenuis aura deiicit et dispergit. Ceterum quid sibi uult, quod duodecim tribus Isrel iudicaturos fore promittit, in quibus etiam mundus ipse cognoscitur iudicandus? An quia notus tantum adhuc in Iudea Deus, uniuersitatem fidelium appellatione duodecim tribuum uoluit designari, et quasi solas meminit iudicandas propter illud: Qui non credit, iam iudicatus est?   Hec enim est perfectorum gloria singularis, inter ipsos etiam eminere fideles, et ceteris quoque saluandis preeminere auctoritate iudiciarie potestatis, ut iuxta illud de Psalmo, sedeant super domum Dauid. Quid istud miserie est, quod ad tante promissionis uerbum negligentia humana dormitat?



XLIII.---Querimonia Saluatoris.

52. Popule meus, ait Dominus, quid tibi debui facere, et non feci?  Quid cause est quod inimico meo uestroque libet seruire quam mihi? Neque enim ille creauit uos, sed nec pascit quidem, aut tempora uestra ipse disponit. Si parua hec uidentur ingratis: non ille, sed ego redemi uos. Sed  quo pretio? Non utique corruptibilibus auro et argento, non sole uel luna, non saltem aliquo Angelorum, sed proprio uos cruore redemi. Ceterum si neque tam multiplici iure debitum a uobis elicere est famulatum, omissis his omnibus, mecum saltem ex diurno denario eonuenite. Nihil uobis ille nocuerit, nichil ipse uidear profuisse. Ei obtemperate, qui plura uobis et potiora pollicetur, apud quem certior copiosiorque remuneratio est; ut illud quoque benignissima miseratione dissimulem, quod, bonorum uestrorum non egens, uobis tantummodo uelim esse consultum, ne presentia suscipere detrectetis que nunc offero dona gratie, futuris glorie muneribus eadem coronanda promittens.



XLIu.---De excusatione secularium.

 53. Quid ad hec conscientia humana respondet? Cum improperari ceperint hec in die iudicii, quomodo miseri sustinebunt? Quid excusationis poterunt habere de peccato? Nunquid tunc dicere incipient: Modo, ecce modo, sine paululum? Sic enim nunc dissimulant infelices, et Modo, et modo, non habet modum; et Sine paululum, in longum uadit. Bonus est, inquiunt, Deus qui in proximo iuuat. Magna quidem diuina promissio, sed longa nimium dilatio, et molesta exspectatio est. Terrenam deserere sortem, et necdum obtinere celestem, afflictio est intolerabilis, et inconsolabilis dolor. Quid accelerare necesse est, ut miseria prolongetur? Misera prorsus et seductoria cogitatio. Noua siquidem hec querela est, nec prolixiorem uitam filii hominum  hactenus causabantur. Breues dies hominis sunt, donec conscientia stimulante, de penitentia et conuersione uel intus a spiritu, uel foris commoneatur ab homine. Et tunc sane nouum concipitur tedium longioris uite, differende mortis oritur fiducia noua.

54. Sed esto: multa tibi annorum curricula restant. Adolescens es, usque ad senectutem uicturus et senium: quid necesse habes amittere tempora tanta, perdere tanta lucra? Nihil pretiosius tempore, sed heu! nichil hodie uilius estimatur! Transeunt dies salutis, et nemo recogitat, nemo sibi non reditura momenta perisse causatur. An putas, o homo, biennii tantum aut triennii opus ab Omnipotenti posse recompensari? Sic abbreuiata est manus Domini,  ut centum annorum non possit remunerare laborem? 305 Sede, computa quid diebus singulis acquirere ualeas, certus equidem apud Deum nullum omnino bonum irremuneratum fore; et sicut non capillum de corpore, sic nec momentum de tempore periturum. Quid illud Sapientis consilium ingeram: Ne tardes conuerti ad Dominum . nescis quid superuentura pariat dies?  Quid insaniam causer de futuro tam temerarie presumentis: quasi uero tempora et momenta Pater in tua, et non magis in sua posuerit uoluntate! Postremo, quid de incerto fine, quid de certa breuitate laboris, retributionis eternitate loquar? Nouit Dominus figmentum nostrum,  consulit pusillanimitati nostre, humane obuiat cogitationi, anxietatem abigit, preuenit trepidationem.



XLu.---De duplici promissione.

55. Sequitur enim: Et omnis qui reliquerit patrem, aut matrem, aut domum, aut agrum propter nomen meum, centuplum accipiet, et uitam eternam possidebit . Quid ultra dicetis, filii hominum, quando et in hoc mundo tanta uobis promissa sunt, ut dormiatis inter medios cleros de quibus paulo ante causabamini, et exeuntes a sorte terrena amplior statim excipiat consolatio, qua non modo patienter sed etiam gratulanter exspectetis sortem sanctorum in regeneratione promissam? Siquidem et ipsa exspectatio iustorum letitia est. Centuplum,  inquit, accipiet, et uitam eternam possidebit. Habetis, filii Adam, promissionem uite eius que nunc est, pariter et future; ut obstruatur omne os loquentium iniqua, et confundantur omnes iniqua agentes superuacue . An non superuacue penitus agit iniqua, qui non modo fructuosius, sed et iucundius; non modo salubrius, sed et suauius Deo poterat seruire quam mundo? Et attende quod Petro quidem Dominus tantum de futuro respondit: neque enim super his que experriebatur presentialiter, hesitare poterat, aut opus habebat interrogare. Denique non, Quid nobis est? dixit, sed, quid erit? .

56. An uero quis dubitat instantis esse temporis centupli promissionem? Manifeste id quidem ipsa  uerborum consequentia probat ubi centuplum accepturi, et possessuri dicimur uitam eternam. Ceterum ne quis omnino impudenti remaneat obstinationi locus, mitto uos ad Euangelium secundum Marcum, ubi promissio eadem descripta manifestius inuenitur. Ait enim Dominus: Nemo est qui reliquerit patrem, aut matrem, aut filios, aut agros, aut domum propter me, et propter Euangelium, qui non accipiat centies tantum nunc in tempore hoc . Atque ut uehementius admiretur carnalis anima, non percipiens que sunt spiritus Dei, sed stultitiam reputans, addit signanter, cum persecutionibus. Forte enim cum audisset in tempore hoc centuplum promitti, coniectabatur etiam de temporalibus exhiberi: sed preripit hunc intellectum  nomen additum persecutionis. Quid enim terrene est consolationis, quod non facile terrena persecutio tollat? Quid terrenum inter persecutiones sancti martyres acceperunt, quando et ipsa quoque beatorum corporum terra data est in manus hominum impiorum?



XLuI.---De incredulitate.

57. Interim tamen undecunque centuplum sint accepturi, dummodo sit centuplum, dum ualeat centupliciter, centupliciter placeat, consoletur, delectet, ametur: quid insanie est quod cunctantur homines relinquere simpla pro centuplis? Ubi est cupidus, ubi ambitiosus, ubi conquisitor huius seculi? Quid ad fidele negotium et nundinas questuosissime auaritia  intepuit et obdormiuit humana? Cui Iudeo id negares, o homo, qui in uanum accepisti nomen Domini nostri Iesu Christi? cui sacrilego dare quidquid habes, pro centuplo cunctareris? Sed exsecrabilis tibi est manus Domini, ut nullam ab eo commutationem recipere, non ei in ratione dati uel accepti communicare penitus acquiescas. An forte non ex odio, sed ex incredulitate detrectas? Nam id mihi, fateor, credibilius est. Nemo enim perire magis optaret minime cuiuspiam consolationis obtentu, 306 quam maxima cum exsultatione saluari. Sed non est omnium fides, ne eorum quidem qui nomine tenus sunt fideles. Poteram sane multorum uobis exempla proponere, multos producere testes, qui id profecto sicut credidere, sic sentiunt; sicut audierunt,  sic experiuntur. Abundat huiusmodi testimoniis, huiusmodi carbonibus desolatoriis omnis natio, regio omnis et omnis lingua, ubicunque sanctorum congregatio est. Sed quando humanis credat experimentis, qui ueritati non credit promittenti? Illud ego uehementius arbitror admirandum, quod fideles magis in maximo, quam in modico uideamini. Num ei difficile est dare centuplum in presenti, qui daturus est uitam eternam in futuro? Qui daturus est quod nec oculus uidit, nec auris audiuit, nec in cor hominis ascendit, non modo centuplum dare potest?



XLuII.---De labore ficto.

58. Sed quomodo, inquis, possunt hec fieri? Qua  ratione accipit centuplum, qui nichil sibi reliquit ex omnibus? Nempe hoc est quod paulo ante commemorauit. Tollite iugum meum super uos, et inuenietis requiem . Mira nouitas, sed eius qui noua omnia facit. Iugum tollens inuenit requiem; relinquens omnia, centuplum habet. Nouerat hoc et ille nimirum homo secundum cor Dei, qui ei loquebatur in Psalmo: Numquid adheret tibi sedes iniquitatis, qui fingis laborem in precepto?  An non fictus in precepto labor, onus leue, suaue iugum, crux inuncta? Huius rei sacramentum est, quod in dedicatione ecclesiarum depictas in pariete cruces oleo sancto pontifex linit. Sic et olim quando Abrahe dictum est, Tolle filium tuum quem diligis Isaac, et offeres mihi eum in holocaustum  , labor fictus est in precepto. Oblatus siquidem Isaac sanctificatus est, non mactatus. Et tu igitur si uocem Domini audieris intus in animo, et dicatur tibi ut offeras tuum Isaac, tuum quodcunque est gaudium immoles Deo ; fideliter et constanter obedi. Ne timeas: nimirum etsi rem grandem tibi dicit propheta, facere debes, et obtemperandum ei per omnia, etiamsi oportuerit ipsum Isaac iugulari. Nunc autem quidquid affectio propria iudicet, securus esto. non Isaac, sed aries morietur; non peribit tibi letitia, sed contumacia, cuius utique cornua uepribus herent, et sine punctionibus anxietatis esse non potest. Tentat enim te Dominus Deus tuus, nec mactabitur Isaac, ut opinaris: uiuens uiuet, sed  eleuatus utique super ligna, ut in sublime gaudeas; nec in carne propria, sed in cruce Domini glorieris, per quem nimirum crucifixus et ipse es, sed crucifixus mundo, nam ei uiuis.



XLuIII.---De nigredine et decore sponse.

59. Hec nimirum conuersatio perfectorum, hec sanctorum uita, hec gratia spiritualis. Denique tanquam tristes, inquiunt, semper autem gaudentes: tanquam nichil habentes, et omnia possidentes: tanquam morientes, et ecce uiuimus . Qui uidebant me foras, fugerunt a me , dicit et filia regis, ea utique cuius gloria omnis ab intus est. Unde et clamitat in Cantico canticorum adolescentulas reuocans, quas exteriori sua incompositione deterritas uidet: Nigra sum, sed formosa,  filie Ierusalem, sicut tabernacula Cedar, sicut pelles Salomonis. Nolite me considerare quod fusca sim, quia decolorauit me sol . Ac si manifeste spiritualis quispiam dicat, teneras et infirmas mentes exhortans: Quid laboriosa queque et humilia conuersationis nostre tam sedule numeratis? Saga cilicina sunt, et pelles arietum rubricate, quibus interior ille splendor et interna tegitur gloria, ut illesa a pulueris et imbris iniuria conseruetur. Nolite me considerare quod fusca sim, nolite pauere, nolite mirari. Neque enim tristitie aut necessitatis est exterior iste neglectus et nigredo forinseca, sed occulti splendoris et exsultationis interne. Decolorauit, inquit, me sol, lux interior  exterioris impatiens. Nimirum ignis est, et inania folia non admittit. Alioquin aut exuri folia, aut certe, si preualuerint, ignem exstingui necesse est. Quod quidem omnino cauendum 307 Apostolus docet: Spiritum, inquiens, nolite exstinguere . Magis autem id Christus prohibet, uolens eum uehementer accendi . Igitur sponsa quidem nigra est, sed formosa: Apostoli tanquam tristes, semper autem gaudentes: ipsi Christo, si Iudaicis consideretur oculis, non erat species neque decor. E contra sane alios dealbatis ueritas comparat monumentis, foris quippe splendidos et nitentes, intus sordidos et fetentes. Ambulant enim in stolis, et primas, ut dictum est, cathedras amant, gloriosi, honorati, et magni in oculis  hominum: intus autem, ubi Deus uidet, pleni auaritia, inuidia, ambitione, superbia, luxuria fortasse nonnulli . Quando enim talibus detur pretiosum illud continentie munus, nisi forte ad iudicium et condemnationem, ne quando paueant, et resipiscant, et conuertantur a studiis suis, sed obdormiscant in peccatis, et deterius pereant ex ipsa sua irreuerentia et securitate?



XLIX.---Quomodo egestas interior foras eiiciat.

60. Sane ut exercitii spiritualis et cure cordis indicium euidens est contemptus exteriorum, sic eorumdem sollicitudo certum nichilominus signum est mentis inculte: scriptum quippe est, In desideriis est omnis otiosus ; et item, De stercoribus boum lapidabitur piger . ue, ue misero!  dum stercoratur, putatur ornari. Bos erat Paulus, triturans in area Domini, et suum utique agnoscens possessorem: unde et dicebat, Propter Christum omnia detrimentum feci, et arbitror ut stercora, ut Christum lucrifaciam . Hec amplexatur stercora, etiamsi quondam nutritus fuerit in croceis ; his lapidatur stercoribus piger, qui Christum lucrifacere negligens, corde uacuo et deserto foras cogitur euagari. Siquidem famis necessitate Iacob patriarcha descendere in Aegyptum ; et prodigus ille filius seruire porcis, esurire siliquas egestate coactus est .



L.---De uerme qui non moritur.

61. Sed quid dicit Scriptura? Habenti dabitur, et  abundabit: non habenti autem, et hoc ipsum quod uidetur habere, auferetur ab eo . Arescet fenum, et decidet flos: ipse quoque fenestre claudentur, ut nichil ultra terrene ualeant consolationis haurire; denique, Arguam te, ait Dominus, et statuam contra faciem tuam . Quid illud confusionis erit, quid miserie, quid doloris, quando, dissipatis foliis et dispersis, uniuersa nudabitur turpitudo, reuelabitur ignominia, sanies apparebit; quando iam immortalis factus internus ille conscientie uermis, tota malignitate corrodet, sed non consumet animam infelicem; nec erit omnimo dissimulationis locus, aut spes ulla consolationis? Quid enim cause est quod ne modo quidem conscientie stimulos sustinere aliquatenus possunt,  sed auertunt oculos cordis, et ad consolationes miseras conuertuntur, aut certe simulationibus aliquibus decipiunt semetipsos, et mentitur iniquitas sibi: nisi quod intolerabilis ille est cruciatus , dum sibi ipsis pro libitu tempora metiuntur, et omne quod agunt facile diluendum, deserendumque quod appetunt, temeraria presumptione promittunt? Sed et ipsa consuetudine et incuria stupidi et insensati corde, fere nichil sentiunt: que quidem omnia longius aberunt, ubi fiet quod scriptum est: Arguam te et statuam contra faciem tuam.



LI.---Quod aliter spiritum nostrum corporalia quam spiritualia tangunt.

 62. Quanto enim sibi uicinior, et naturali necessitudine carior anima carne sua est, tanto acrius doleat necesse est, et molestius ferat propriam quam côrpoream lesionem, ubi a stupore isto et insensibilitate fuerit excitata: sicut e contra bona propria, et delicias spirituales, internamque animi uoluptatem ubi contigerit experiri, eo utique delectabilius amplectatur, iucundiusque fruatur oportet, quo proprius et expressius eam tangunt, nec exterius mendicantur. Nemo quippe 308 eo modo iumenti sui, quo corporis sui, refectione poterit delectari. Placet quidem et illa: sed longe aliter ista sapit, aliterque sentitur. Quod si iumentum anime corpus esse fateris, eadem utique ratio tibi obseruanda est et in ipsis. Noli ergo errare, noli seduci,  ut in corporalibus credas spiritum posse magis quam in spiritualibus oblectari. uel humanam consule rationem, si fides in te penitus obdormiuit.



LII.---De tribus in carcere, et tribus in cruce.

63. Tres in carcere quondam fuisse legimus, tres in cruce. Ioseph siquidem cum pincerna et pistore regis carcerali custodie mancipatus; Christus uerus Ioseph cum duobus utique sceleratis reputatus est. Et illi quidem in carcere uidere somnia, et audiere interpretationem: isti in cruce uerba locuti sunt, et unus accepit promissionem. Priorum siquidem alter propinabat regi, et audiuit: Restitueris in gradum pristinum. Alter pascebat aues [al. coruos], et responsum mortis accepit . Ipsi quippe sunt porci, quos pauit ille prodigus adolescens .  Spurci siquidem et elati merito porcorum et auium nomine designantur. Porro eorum qui crucifixi sunt cum Saluatore, alteri utique confitenti dictum est, Hodie mecum eris in paradiso; alteri blasphemanti, non quidem a Domino , sed a socio responsum est, Neque tu times Deum, qui in eadem damnatione es? Quid ergo putamus, quid duobus illis, quorum alteri dictum est, Restitueris post tres dies; alteri, Hodie mecum eris in paradiso, preter ipsam sane dilationem interim potuit esse molestum? Quid uero illum potuit delectare, cui dictum est: Truncato capite post triduum suspenderis, auium esca futurus? Sane in hoc positi sumus omnes, et nemo nisi in carcere, sine cruce interim [al. interiori] nemo: quippe ubi nec  innocens inuenitur immunis, quando peccator requiem speret? Ceterum si quis uolens sustinet et dicit, Nos quidem iuste , mercedem habebit: sin autem inuitus et blasphemans, et negans Deum factis, duplex ei contritio est. Si quis testimonium habet salutis, etiam et caro eius requiescit in spe, et Prophete farinula pulmentum condit atque dulcorat, ut in olla iam non mors, sed uita sit .



LIII.---Quod sine exceptione centuplum promittitur.

64. Denique nemo sane mentis ampliorem esse in uitiis credat, quam in uirtutibus delectationem, presertim cum sit Deus uirtutum, totius uere iucunditatis fons, letitie et exsultationis origo. Neque  enim carni seu mundo aut maligno principi, sed Christo utique seruire, regnare est. Audi hominem de propria utique experientia perhibentem fidele testimonium ueritati: In uia, inquid, testimoniorum tuorum delectatus sum sicut in omnibus diuitiis . Quid erit in patria, si tanta est copia delectationis in uia? Sic et Apostolus, non in spe solum, sed etiam in tribulatione docuit gloriari . Ille quidem sic, ait amicus huius seculi, auctoris seculi inimicus, ille quidem sic: ego forte non ita. Delicatus sum, homo peccator sum, nec subsistere in tanto labore sine gratia multa, nec ipsam gratiam ualeo promereri. Quasi uero gratia non sit gratia, sed operum merces, quasi non omnes peccauerint, aut non omnes  egeant gratia. Dei. Aestimas, o homo, quia personarum acceptio sit apud Deum, et non omnes omnia relinquentes tam copiose consoletur? Noli esse incredulus, acquiesce uel ueritati, de cuius testimonio nulli licet dubitare fideli: Et omnis, inquit, qui reliquerit patrem, aut matrem, aut domum, aut agros propter nomen meum, centuplum accipiet . Neminem Christus excipit. Miseri igitur qui dicunt, Preter nos; qui excludunt semetipsos et excipiunt a beneficio generali. Nimirum indignos se iudicant multo magis uite eterne, qui nec ipsum quidem centuplum sperant. Sed quia Deus uerax est qui promittit, homo itaque mendax est qui diffidit.



309 LIu.---De his qui uidentur omnia reliquisse, nec centuplum habent.


65. Et omnis qui reliquerit patrem, aut matrem, aut domum, aut agros propter nomen meum, centuplum accipiet, et uitam eternam possidebit. Facile ego poteram contradictionem sustinere linguarum, si id loquerer ex me ipso; siquidem non percipit carnalis homo que sunt spiritus Dei, sed stultitia illi uidentur . Nunc autem ipse id loquitur, cuius uerba, etiam celo et terra transeuntibus, non transibunt . Sed audiui, ait homo qui perditionis sue occasionem, et, ut uulgo dicitur, festucam querit unde sibi eruat oculum: audiui, inquit, de illo et illo qui reliquerant omnia, et ad uomitum sunt reuersi; quomodo illi acceperunt centuplum? Exsurge, Domine,  iudica causam tuam. Et istorum nempe calumnia, et murmur ipsorum qui forte omnia relinquere uisi sunt, minime tamen centuplum acceperunt, non contra nos, sed contra te est, qui dixisti: Omnis qui reliquerit patrem, etc. centuplum accipiet. Quid tamen dicimus? An ex collegio discipulorum reprobari quis potest, nisi loculos habens? Sunt enim loculi non modo pecunie, sed proprie uoluntatis. Scrutetur proinde uias suas et studia sua, qui promissam centupli gratiam sibi deesse causatur: nec dubium quin inueniat angulum, et diuersorium, reclinatoriumque, non quidem Filii hominis, sed aut foueam uulpis, aut uolucris nidum. Magis autem perfectius, obsecro, relinquat omnia, et solum sequatur Christum, iactans  cogitatum suum in eo, enutriendus ab eo, et centuplum sine dubio percepturus. Neque enim potest solui Scriptura, que tam certa ueritate subnixa, omnibus id sine exceptione promittit. Nihil sibi retineat, nichil suis, ne modicum fermentum totam massam corrumpat . Sunt enim qui sibi retinent aliquid, Dominice uocis obliti, qui non suam uenit facere uoluntatem: et in ipsis quoque sanctorum collegiis proprio aut desiderio, aut fortasse consilio importunius adherentes, sciolos sese faciunt, de se sibi aliquid retinentes, quos penitus abnegasse, et diuine prouidentie, ac obedientie patrum, consiliis quoque spiritualium uirorum debuerant commisisse. Sunt qui propinquis  retinent et amicis quod abiiciunt a semetipsis, pro eorum prosperitate presenti, inani prorsus et seculari sollicitudine estuantes; crudeles plane, qui nequaquam proximos diligant tanquam se: crudeles, inquam, uel in se, uel in suos; imo, quod uerius est, in utrosque. Nemo ergo, cum se uidet non omnia reliquisse, centuplum non accepisse miretur.



Lu.---Quod celesti consolatione se priuant qui resilire parati sunt ad terrena.

66. Pretiosa siquidem diuina consolatio est, nec omnino tribuitur admittentibus alienam. Infelix tu, Esau, qui dixisti: Num unam tantum benedictionem habes, pater?  Quanto melius diceres cum Propheta: Unam petii a Domino,  hanc requiram?  Indignus enim benedictione celesti conuincitur qui dubio querit affectu, duplici petit intentione, aliud sibi refugium parans, si forte eam non obtinere contingat. Maior est iniquitas mea, ait fratricida primus, quam ut ueniam merear. Quid ergo? Renuat consolari anima tua, si ueniam non meretur. Hoc solum deplora, hoc solum plange; aliud ne cogites quidem. Sed nunc, inquit, omnis qui inuenerit Cain, occidet me, . Graue scilicet damnum, grandis iactura, si perimatur corpus, quandoquidem anima periit! Sed occidendum sese causabatur infelix, tanquam pro magno beneficio habiturus si prohiberetur occidi. Quod et factum est, Consolationem miseram obtinuit quam querebat,  et oblitus est desolationis [al. male consolationis] maxime, pro qua multo studiosius supplicare et remedium querere oportebat. Simile quiddam et de Saule legisti, cum, Amalecitarum rege seruato, primum quidem Samueli sancto uisus est pro indulgentia supplicare: sed eo tamen in sententia persistente, Nunc, inquit, honora me coram populo. Hoccine est quod dicebas: Peccaui, roga Dominum pro me?  Merito 310 non pepercit qui intuebatur cor, nec simulate est humiliationi misertus. Non ita sane, post maiora licet crimina, inexorabilem eum Dauid potuit inuenire. Denique uix adhuc dixerat Dauid, Peccaui! et responsum illi est, Dominus transtulit peccatum  tuum a te .

67. Sic nimirum, sic usque hodie, dilectissimi, cuius mens ad alias consolationes inhiat, et non penitus in caducis et transitoriis renuit consolari, ipse sibi profecto celestis subtrahit gratiam consolationis: quam si digna deuotione, pleno affectu, desiderio uehementi petere, querere, pulsare satageret, sine dubio petens acciperet, querens inueniret, pulsanti aperiretur. Alioquin si forte  pudendum illum apostasie saltum presumpserit, certum omnino sit testimonium ueritatis accipientibus, aut nunquam eum omnia reliquisse, aut ipsum quoque postea deseruisse centuplum quod accepit. Nonnulli siquidem cum spiritu ceperint, heu! carne postea consummantur. Quod  si insanum est centuplum nolle recipere, uelle relinquere plus quam insanum iure censetur. An uero plangendus tibi uidetur qui abstractus et illectus a concupiscentia sua, sponte id deserit, libens abiicit, uoluntarie derelinquit; et qui nutriebatur in croceis, amplexatur stercora? Non est unde causetur qui eiusmodi est, tanquam in eo uideatur irritum uerbum Domini, aut euacuata promissio. Dum enim reliquit omnia, habuit sine dubio repromissam centupli benedictionem. Sine causa contendit: non ei magis quam Christo credimus; nec omnino acquiescimus mendacem eum facere qui promisit.



LuI---De centuplo et uita eterna.

68. Centuplum, inquit, accipiet, et uitam eternam  possidebit. Illud enim in uia, hec in patria est; imo hec patria, illud uia; illud consolatio presentis laboris, hec future felicitatis consummatio est. Sic nimirum et operariis huius seculi solet cibus in opere, merces in fine dari: sic militantibus et stipendia ministrantur pro necessitate temporis, et nouissime donatiuum maius erogatur pro quantitate laboris. Sic et filiis Isrel, donec terram promissionis intrarent, in deserto manna non defuit: et ab Ecclesia, post quesitum regni celestis aduentum, quotidianus panis quotidie petitur in oratione quam ipse Saluator instituit. Habes hanc duplicem promissionem et in propheta euidenter expressam, ubi ait: Reddet Deus mercedem laborum sanctorum suorum, et deducet illos in  uia mirabili . Ipsa est enim uia testimoniorum Domini, in qua propheta alius sicut in omnibus diuitiis delectatum se esse testatur . Utquid ergo in incredulitate moriemini, filii hominum?



LuII.---Quod centuplum hoc spirituale sit.

69. At forte adhuc secularis ad hec quispiam dicat: Ostende mihi centuplum quod promittis, et libens uniuersa relinquo. Utquid ostendam? Fides enim non habet meritum, cui humana ratio prebet experimentum  An potius homini ostendenti, quam ueritati crederes promittenti? Deficis scrutans scrutinio: nisi credideris, non intelliges. Manna absconditum est,  quod in Apocalypsi Ioannis uictori promittitur . Nouum nomen est, quod nemo scit nisi qui accipit. uidetur enim forte nonnullis presentem sanctorum communionem, facultatum pariter et uoluntatum, hoc loco centupli nomine designari. Et magna quidem hec ipsa consolatio: sed non adeo generalis, ut possit uniuersaliter omnibus conuenire. Quantos enim sanctorum aut uoluntarie eam deseruisse, ut anachoretas; aut uiolentia persecutionis, ut martyres exsilio relegatos, humana consolatione nouimus caruisse? Datum optimum est centuplum hoc, desursum descendit a Patre luminum.



LuIII.---Quid sit hoc centuplum.

70. An non denique omnia possidet, cui omnia  cooperantur in bonum? An non centuplum habet omnium, qui impletur Spiritu sancto, qui Christum habet in 311 pectore? Nisi quod longe plus quam centuplum est uisitatio paracleti Spiritus, et presentia Christi. Quam magna, inquit, multitudo dulcedinis tue, Domine, quam abscondisti timentibus te, perfecisti eis qui sperant in te! . uides quomodo memoriam abundantie suauitatis huius eructet anima sancta? quomodo exprimere gestiens uerba multiplicet? Quam magna, inquit, multitudo! Hoc ergo centuplum adoptio filiorum est, libertas et primitie spiritus, delicie caritatis, gloria conscientie, regnum Dei, quod intra nos est; non utique esca uel potus, sed iustitia et pax, et gaudium in Spiritu sancto . Gaudium sane non  modo in spe glorie, sed etiam in tribulationibus. Hic est ignis, quem uoluit Christus uehementer accendi . Hec uirtus ex alto, que Andream fecit amplecti [al. desiderare] crucem; Laurentium ridere carnificem; Stephanum in morte pro lapidantibus flectere genua ad orationem. Hec illa pax, quam suis reliquit Christus, quando dedit et suam. Siquidem donum et pax electis Dei ; pax utique presens [al. male presentis] et donum future. Illa superat omnem sensum, sed et huic quidquid sub sole placet, quidquid in mundo concupiscitur, non poterit comparari. Hec gratia deuotionis, et unctio docens de omnibus, quam expertus nouit, inexpertus ignorat, quoniam nemo scit nisi qui accipit.



LIX.---Exhortatio breuis.


71. Utinam hic filiorum hominum concupiscentia uigilet, utinam uel curiositas excitetur, ut dicant in cordibus suis: Non uidetur hoc uerbum adinuentionis humane, cui sic consonant uno ore testimonia Scripturarum. Quod si ita est, sine dubio uehementer erramus. Probare libet an hec ita se habeant, gustare quid hoc absconditum manna sapiat, experiri quid sit hoc centuplum, quale gaudium in Spiritu sancto. Cras profecto respondebit ei iustitia sua, qui id studiose quesierit. Confestim ut gustauerit, uidebit quoniam suauis est Dominus, quoniam bonus non modo tenenti, sed et querenti se, anime speranti in se . Alioquin uenite et arguite  me, dicit Dominus , si non omnis qui reliquerit patrem, aut matrem, aut domum, aut agrum propter nomen meum, centuplum acceperit, nunc in hoc tempore: parum est; et uitam eternam possidebit.



LX.---De uita eterna.

72. uerum si in presentis commendatione centupli sermo deficit, et ex abundantia cordis augustia oris obstruitur; quidni ad promissionem eterne uite, defectum proprium ipsa etiam cogitatio fateatur? Si id quod ex parte est, non ualet eloqui nec expertus; quid inexpertus de perfectione balbutire conetur? Oculus non uidit, Deus, absque te, que preparasti diligentibus te. Pax enim est que exsuperat omnem sensum, pax super pacem, indeficiens  exsultatio, torrens uoluptatis diuine, flumen letitie, gaudium plenum. Cogita quidquid uis, quidquid potes exopta; excedit cogitatum omnem, desiderium omne exsuperat illa felicitas, eternitas illa, beatitudo illa. Ad quam nos sua miseratione perducat preueniens in benedictione dulcedinis, et indeficienter nobis interim tribuens promissam centupli gratiam,  ad solatium utique et remedium laboris huius, ne deficiamus in uia, et ut de exhibitione presentium munerum firma sit exspectatio futurorum, qui uenit ut uitam habeamus, et abundantius habeamus, iehsu Christus Dominus noster, qui cum Patre et Spiritu sancto uiuit et regnat per infinita secula seculorum. Amen.





SCALA CLAUSTRALIUM. SIuE 312 TRACTATUS DE MODO ORANDI. *





[NOTA]

Hic Tractatus inter opera S. Augustini  reperitur sub hoc titulo, »Scala Paradisi,« cum hac Doctorum Louaniensium Censura; »Hoc Opusculum fertur etiam inter opera D. Bernardi, quanquam nec illius uideatur esse.« In codice uero manuscripto Cartusie Coloniensis Guigoni  tribuitur. Exstat aliud eiusdem argumenti opusculum apud Chiffletium in Manuali Solitariorum, »de quadruplici exercitio celle,« sub nomine alterius Guigonis ad Priorem et Cartusienses Wittehamenses: ubi quatuor celle exercitia explicantur, tria quidem prima eadem que hic, mempe lectio, meditatio, oratio; sed quartum actio pro contemplatione, que prefertur in hoc tractatu, cuius inscriptio sic se habet in codice Coloniensi:



EPISTOLA DOMNI GUIGONIS CARTHUSIENSIS Ad fratrem Geruasium, de uita contemplatiua.


Dilecto fratri suo GERuASIO, frater GUIGO, delectari in Domino.

Amare te ex debito teneor, quia prior me amare incepisti: et rescribere tibi compellor, quia litteris tuis ad scribendum me prius inuitasti. Quedam ergo, que de spirituali exercitio claustralium excogitaueram, transmittere proposui: ut qui talia experiendo melius, quam ego tractando, didicisti, mearum iudex sis cogitationum et corrector. Et merito hec nostri laboris initia tibi primitus offero, ut nouelle plantationis primitiuos fructus colligas: quoniam de seruitute Pharaonis, te delicata solitudine laudabili  furto surripiens, in ordinata castrorum acie collocasti; ramum de oleastro artificiose excisum prudenter inserens in oliua.



CAPUT PRIMUM. Descriptio quatuor graduum exercitationum spiritualium.

I. Cum die quadam, corporali manuum labore occupatus, de spiritualis hominis exercitio cogitare cepissem, quatuor spirituales gradus animo cogitanti se subito obtulerunt: scilicet, lectio, meditatio, oratio, et contemplatio. He est Scala Claustralium, qua de terra in celum subleuantur; gradibus quidem distincta paucis, immense tamen et incredibilis magnitudinis. Cuius extrema pars terre innixa  est; superior uero nubes penetrat, et secreta celorum rimatur. Hi gradus sicut nominibus et numero, ita ordine et munere sunt distincti. Quorum  proprietates et officia quidem singula quid circa nos efficiant, quomodo inter se inuicem differant et preemineant, si quis diligenter inspiciat, quidquid laboris aut studii impenderit in eis, breue reputabit et facile, pre utilitatis et dulcedinis magnitudine. Est autem lectio, sedula Scripturarum cum animi intentione inspectio. Meditatio, est studiosa mentis actio, occulte ueritatis notitiam ductu proprie rationis inuestigans. Oratio, est deuota cordis intentio in Deum pro malis 313 amouendis, et bonis adipiscendis. Contemplatio, est mentis in Deum suspense eleuatio, eterne dulcedinis gaudia degustans.



CAPUT II. Descriptio officiorum quatuor graduum.

 2. Assignatis ergo quatuor graduum descriptionibus, restat ut eorum officia uideamus. Beate igitur uite dulcedinem lectio inquirit, meditatio inuenit, oratio postulat, contemplatio degustat. Unde ipse Dominus dicit: Querite, et inuenietis, pulsate, et aperietur uobis . Querite legendo, et inuenietis meditando: pulsate orando, et aperietur uobis contemplando. Lectio quasi solidum cibum ori apponit: meditatio masticat et frangit: oratio saporem acquirit: contemplatio est ipsa dulcedo que iucundat et reficit. Lectio, in cortice; meditatio, in adipe; oratio, in desiderii postulatione; contemplatio, in adepte dulcedinis delectatione. Quod ut expressius uideri possit, unum de multis supponam  exemplum. In lectione audio: Beati mundo corde, quoniam ipsi Deum uidebunt . Ecce breue uerbum, sed suaui et multiplici sensu refertum. Ad  pastum anime quasi uuam ministrauit, quam postquam anima diligenter inspexit, dicit intra se: Potest aliquid boni esse. Redibo ad cor meum, et tentabo si forte intelligere et inuenire potero munditiam hanc. Pretiosa enim et desiderabilis est res ista, cuius possessores beati dicuntur, quibus uisio Dei, que est uita eterna, promittitur, que tot sacre Scripture testimoniis collaudatur. Hoc ergo sibi plenius explicari desiderans, incipit hanc unam masticare et frangere, eamque quasi in torculari ponit: deinde excitat rationem ad inquirendum quid sit, et quomodo haberi possit hec adeo pretiosa et desiderabilis munditia.



CAPUT III. Officium meditationis.

 3. Accedens ergo sedula meditatio, non remanet extra, non heret in superficie, ulterius pedem figit. Interiora penetrat, singula rimatur: attente considerat quod non dixit, Beati mundo corpore; sed, corde: quia non sufficit manus habere innoxias a malo opere, nisi a prauis cogitationibus mundemur in mente. Quod auctoritate prophete confirmatur dicentis: Quis ascendet in montem Domini? aut quis stabit in loco sancto eius? Innocens manibus et mundo corde . Item considerat quantum hanc cordis munditiam optabat idem propheta, qui orans dicebat, Cor mundum, inquit, crea in me, Deus : item, Si aspexi iniquitatem in corde meo, non exaudiet Dominus . Cogitat quam sollicitus erat in hac custodia  beatus Iob, qui dicebat: Pepigi fedus cum oculis meis, ne cogitarem quidem de uirgine . Ecce quantum arctabat se uir sanctus, qui claudebat oculos suos ne uideret uanitatem, ne forte incautus respiceret quod postea inuitus desideraret. Postquam hec et huiusmodi de cordis munditia pertractauit, incipit cogitare de eius premio, quam gloriosum et delectabile est uidere faciem desideratam Domini, speciosi forma pre filiis hominum; non esse iam abiectum et uilem, non habentem speciem qua uestiuit eum mater sua Synagoga: sed stola immortalitatis indutum, et coronatum diademate quo coronauit eum Pater suus in die resurrectionis et glorie, die quam fecit Dominus. Cogitat quod in illa uisione erit satietas illa, de qua dicit propheta:  Satiabor, cum apparuerit gloria tua . uidesne quantum liquoris emanauit ex minima uua; quantus ignis ex hac scintilla ortus est; quantum hec modica massa, Beati mundo corde, quoniam ipsi Deum uidebunt , in incude meditationis extensa est? Sed quantum adhuc posset extendi, si accederet aliquis talia expertus? Sentio enim quod puteus altus est: sed ego adhuc rudis tiro, in quo pauca hec haurirem uix inueni.

4. His anima facibus inflammata, his incitata desideriis, fracto alabastro suauitatem unguenti presentire incipit, necdum gustu, sed quasi narium odoratu. Et hoc colligit quam suaue esset huius munditie sentire experientiam, 314 cuius meditationem  nouit adeo esse iucundam. Sed quid faciet? Habendi desiderio estuat, sed non inuenit apud se quomodo habere possit: et quanto plus inquirit, plus sitit. Dum apponit meditationem, apponit et dolorem: quia sitit dulcedinem quam in cordis munditia meditatio esse monstrat, sed non pregustat. Non enim est legentis atque meditantis hanc sentire dulcedinem, nisi data fuerit desuper. Legere enim et meditari tam bonis quam malis commune est. Et ipsi philosophi gentium, in quo summa ueri boni consisteret, ductu rationis inuenerunt: sed quia cum Deum cognouissent, non sicut Deum glorificauerunt , et de suis uiribus presumentes dicebant, Linguam nostram magnificabimus, labia nostra a nobis sunt: quis noster Dominus est?   non meruerunt percipere quod potuerunt uidere. Euanuerunt in cogitationibus suis , et omnis eorum sapientia deuorata est , quam eis contulerat humane studium discipline, non spiritus sapientie, qui solus dat ueram sapientiam; sapidam scilicet scientiam, que animam, cui inhesit, inestimabili sapore iucundat et reficit. Et de illa dictum est: Sapientia non intrabit in maleuolam animam . Hec autem a solo Deo est. Officium enim baptizandi Dominus concessit multis: potestatem uero et auctoritatem in Baptismo remittendi peccata, sibi soli retinuit. Unde Ioannes antonomastice et discretiue de eo dixit: Hic est qui baptizat . Sic de eo possumus dicere: Hic est qui sapientie saporem dat, et sapidam  animam facit. Sermo siquidem datur multis, sed sapientia paucis; quam distribuit Dominus cui uult, et quomodo uult.



CAPUT Iu. Officium orationis.

5. uidens autem anima quod ad desideratam cognitionis et experientie dulcedinem per se non possit attingere, et quanto magis ad cor altum accedit, tanto magis exaltatur Deus ; humiliat se, et confugit ad orationem, dicens: Domine, qui non uideris nisi a mundis cordibus, inuestigaui legendo, meditando quesiui quomodo haberi possit uera cordis munditia: ut ea mediante, uel ex modica parte possem te cognoscere. Querebam uultum tuum, Domine, uultum tuum requirebam  . Diu meditatus sum in corde meo, et in meditatione mea exarsit ignis, ac desiderium amplius cognoscendi te . Dum panem sacre Scripture mihi frangis, in fractione panis magna cognitio est : et quanto plus te cognosco, plus te cognoscere desidero, non iam in cortice littere, sed in sensu experientie. Nec hoc peto, Domine, propter merita mea, sed pro tua misericordia. Fateor enim quia indigna et peccatrix sum: sed et catelli edunt de micis que cadunt de mensa dominorum suorum . Da mihi, Domine, arrham hereditatis future, saltem guttam celestis pluuie, qua refrigerem sitim meam; quia amore ardeo.



CAPUT u. Officium contemplationis.


6. His et huiusmodi ignitis eloquiis suum inflammat desiderium: sic ostendit suum affectum. His incantationibus aduocat sponsum. Dominus autem, cuius oculi super iustos, et aures eius non solum ad preces , sed ipsas preces eorum non exspectat, donec sermonem finierint; sed medium orationis cursum interrumpens, festinus ingerit se, et anime desideranti festinus occurrit celestis rore dulcedinis circumfusus, unguentis optimis delibutus: animam fatigatam recreat, esurientem reficit, aridam impinguat; et facit eam terrenorum obliuisci, memoria sui eam mirabiliter fortificando, uiuificando, et inebriando, ac sobriam reddendo. Et  sicut in quibusdam carnalibus officiis anima adeo uincitur carnali concupiscentia, quod omnem usum rationis amittit, et fit homo quasi totus carnalis: ita merito in hac superna contemplatione ita consumuntur et absorbentur carnales motus ab anima, ut in nullo caro spiritui contradicat; et fiat homo quasi totus spiritualis.



315 CAPUT uI. Signa Spiritus sancti ad animam uenientis.

7. Sed, o Domine, quomodo comperiemus quando hec facis, et quod signum aduentus tui? Nunquid huius consolationis et letitie testes et nuntii sunt suspiria et lacryme? Si ita est, noua est antiphrasis ista, et significatio inusitata. Que enim conuentio consolationis ad suspiria; letitie ad lacrymas? si  tamen iste dicende sunt lacryme, et non potius roris interioris desuper infusi superfluens abundantia, et ad inferioris ablutionis indicium exterioris hominis purgamentum: ut sicut in Baptismo puerorum per exteriorem ablutionem significatur et figuratur interior anime ablutio; ita hic e contra exteriorem ablutionem interior precedat purgatio. O felices lacryme, per quas macule interiores purgantur, per quas peccatorum incendia exstinguuntur! Beati qui sic lugetis, quia ridebitis . In his lacrymis agnosce, o anima, sponsum tuum, amplectere desideratum. Nunc torrente te uoluptatis inebria, suge ab ubere consolationis eius lac et mel. Hec sunt miranda munuscula et solatia que dedit tibi sponsus tuus, gemitus scilicet et lacryme.  Adducit tibi potum in his lacrymis in mensura. He lacryme sunt tibi panes die ac nocte; panes utique confirmantes cor hominis, et dulciores super mel et fauum. O Domine Iesu, si adeo sunt dulces iste lacryme que ex memoria et desiderio tui excitantur, quam dulce erit gaudium quod ex manifesta tui uisione capietur! Si adeo dulce est flere pro te, quam dulce erit gaudere de te! Sed quid huiusmodi secreta colloquia proferimus in publicum? cur ineffabiles et inenarrabiles affectus uerbis communibus conamur exprimere? Inexperti talia non intelligunt, nisi ea expressius legant in libro experientie, quos ipsa doceat unctio. Aliter autem littera exterior non prodest quidquam legenti. Modicum sapida est lectio  exterioris littere, nisi glossam et interiorem sensum sumat ex corde.



CAPUT uII. De gratie occultatione.

8. O anima, diu protraximus sermonem. Bonum enim erat nos hic esse, cum Petro et Ioanne contemplari gloriam sponsi, et diu manere cum illo, si uellet hic fieri, non duo, non tria tabernacula , sed unum, in quo essemus simul et simul delectaremur. Sed iam dicit sponsus: Dimitte me, iam enim ascendit aurora, iam lumen gratie et uisitationem quam desiderabas accepisti. Data ergo benedictione, mortificato neruo femoris, et mutato nomine de Iacob in Isrel , paulisper secedit sponsus diu desideratus, cito elapsus.  Subtrahit se tam a predicta uisione quam a dulcedine contemplationis: manet tamen presens quantum ad gubernationem.



CAPUT uIII. Quod gratie occultatio ad tempus nobis cooperetur bonum.

9. Sed ne timeas, o sponsa, ne desperes, ne existimes te contemni, si paulisper tibi subtrahit sponsus faciem suam. Omnia ista cooperantur tibi in bonum, et de accessu et recessu lucrum acquiris. Tibi uenit, tibi et recedit. uenit ad consolationem, recedit ad cautelam, ne magnitudo consolationis extollat te; ne, si semper apud te sit sponsus, incipias contemnere sodales, et hanc continuam uisitationem non iam gratie attribuas, sed nature. Hanc  autem gratiam cui uult, et quando uult sponsus tribuit; non quasi iure hereditario possidetur. uulgare prouerbium est, quod nimia familiaritas parit contemptum. Recedit ergo, ne forte nimis assiduus contemnatur, et absens magis desideretur, desideratus auidius queratur, diu quesitus tandem gratius inueniatur. Preterea si nunquam deesset hic consolatio , putaremus forte hic habere ciuitatem manentem, 316 et minus inquireremus futuram. Ne ergo exsilium deputemus pro patria, arrham pro pretii summa. uenit sponsus, et recedit uicissim: nunc consolationem afferens, nunc uniuersum stratum nostrum  in infirmitatem commutans. Paulisper nos permittit gustare quam suauis est, et antequam plene sentiamus, se subtrahit: et ita quasi alis expansis supra nos uolitans, prouocat nos ad uolandum. Quasi dicat: Ecce parum gustatis quam suauis sum et dulcis; sed si uultis plene saturari hac dulcedine, currite post me in odore unguentorum meorum, habentes sursum corda, ubi ego sum in dextera Dei Patris. Ibi uidebitis me, non per speculum in enigmate, sed facie ad faciem: et plene gaudebit cor uestrum, et gaudium uestrum nemo tollet a uobis.



CAPUT IX. Quam caute se ebeat habere anima post gratie uisitationem.

10. Sed caue tibi, o sponsa: quando absentat se  sponsus, non longe abibit; et si non uides eum, ipse tamen uidet te semper, plenus oculis ante et retro. Nunquam potes eum latere. Habet etiam circa te nuntios suos spiritus, quasi sagacissimos exploratores, ut uideant quomodo absente sponso conuerseris, et accusent te coram ipso, si aliqua signa lasciuie et scurrilitatis in te deprehenderint. Zelotypus est sponsus iste. Si forte alium amatorem receperis, si aliis magis placere studueris statim discedet a te, et aliis adherebit adolescentulis. Delicatus est sponsus iste, nobilis et diues est, speciosus forma pre filiis hominum; et ideo non nisi speciosam dignatur habere sponsam. Si uiderit in te maculam siue rugam, statim auertit oculos. Nullam enim immunditiam potest sustinere. Esto ergo casta,  esto uerecunda et humilis; ut sic a sponso tuo merearis frequenter uisitari. Timeo ne diutius detinuerit nos sermo iste: sed ad hec compulit me materia fertilis pariter et dulcis, quam ego non protrahebam spontaneus; sed nescio qua eius dulcedine trahebar inuitus.



CAPUT X. Recapitulatio predictorum.

11. Ut ergo que diffusius dicta sunt, simul iuncta melius uideantur, predictorum summam recapitulando colligamus. Sicut in predictis exemplis prenotatum est, uideri potest quomodo predicti gradus cohereant, et sicut temporaliter, ita et causaliter se precedant. Lectio enim quasi fundamentum primo  occurrit, et data materia mittit uos ad meditationem. Meditatio uero quid appetendum sit diligentius inquirit, et quasi effodiens thesaurum inuenit et ostendit. Sed cum per se obtinere non ualeat, mittit nos ad orationem. Oratio, se totis uiribus erigens ad Dominum, impetrat thesaurum desiderabilem, contemplationis suauitatem. Hec autem adueniens, predictorum trium laborem remunerat, dum celestis rore dulcedinis animam sitientem inebriat. Lectio ergo est secundum exterius exercitium: meditatio, secundum interiorem intellectum: oratio, secundum desiderium: contemplatio, super omnem sensum. Primus gradus est incipientium, secundus est proficientium, tertius est deuotorum, quartus beatorum.



CAPUT XI. Nec lectio sine meditatione, nec meditatio sine oratione prodest.


12. Hi autem gradus ita concatenati sunt, et uicaria ope sibi inuicem deseruiunt, quod precedentes sine subsequentibus aut parum aut nichil prosunt: sequentes uero sine precedentibus aut raro aut nunquam haberi possunt. Quid enim prodest lectione continua tempus occupare, sanctorum gesta et scripta legendo transcurrere, nisi ea etiam masticando et ruminando succum eliciamus; et transglutiendo usque ad 317 cordis intima transmittamus: ut ex his diligenter consideremus statum nostrum, et studeamus eorum opera agere, quorum facta cupimus lectitare? Sed quomodo hec cogitabimus, aut  quomodo cauere poterimus ne, falsa aut inania quedam meditando, limites a sanctis patribus constitutos transeamus, nisi prius circa huiusmodi ante ex lectione aut ex auditu fuerimus instructi? Auditus enim quodam modo pertinet ad lectionem. Unde solemus dicere, non solum libros ipsos nos legisse, quos nobis ipsis uel aliis legimus, sed illos etiam quos a magistris audiuimus. Item quid prodest homini si per meditationem que agenda sunt uideat, nisi orationis auxilio et Dei gratia ad ea obtinenda conualescat? Omne siquidem datum optimum, et omne donum perfectum desursum est, descendens a Patre luminum , sine quo nichil possumus facere: sed ipse in nobis facit opera, non tamen omnino sine nobis. Cooperatores enim Dei  sumus, sicut dicit Apostolus . uult siquidem Deus ut eum adiuuemus, et ut ei, aduenienti et prestolanti ad ostium, aperiamus sinum uoluntatis nostre, et ei consentiamus. Hunc consensum exigebat a Samaritana, quando dicebat: uoca uirum tuum. Quasi diceret: uolo tibi infundere gratiam, tu applica liberum arbitrium. Orationem exigebat ab ea, cum dicebat: Tu si scires donum Dei, et quis est qui dicit tibi, Da mihi bibere; forsitan petiisses ab eo aquam uiuam. Hoc audito, quasi ex lectione mulier instructa, meditata est in corde suo bonum sibi fore et utile habere hanc aquam. Accensa ergo habendi desiderio, conuertit se ad orationem, dicens: Domine, da mihi hanc aquam, ut non sitiam amplius, neque ueniam huc  haurire aquam . Ecce auditus uerbi Domini, et sequens super eo meditatio incitauerunt eam ad orandum. Quomodo namque esset sollicita ad postulandum, nisi prius eam accendisset meditatio? Aut quid ei precedens meditatio contulisset, nisi que appetenda monstrabat, sequens oratio impetrasset? Ad hoc ergo ut fructuosa sit meditatio, oportet ut sequatur orationis deuotio, cuius quasi effectus est contemplationis dulcedo.



CAPUT XII. Quomodo predicti gradus concatenati sint ad inuicem.

13. Ex his possumus colligere: quod lectio sine meditatione arida est; meditatio sine lectione, erronea; oratio sine meditatione est tepida; meditatio sine oratione, infructuosa: oratio cum deuotione  contemplationis acquisitiua; contemplationis adeptio sine oratione, aut rara, aut miraculosa. Deus, cuius potentie non est numerus uel terminus, et cuius misericordia super omnia opera eius, quandoque ex lapidibus suscitat filios Abrahe, dum duros et nolentes acquiescere cogit ut uelint: et ita quasi prodigus, ut uulgo dici solet, bouem cornu trahit, quando non uocatus se infundit. Quod etsi quandoque aliquibus legimus contigisse, ut Paulo et quibusdam aliis, non tamen ideo debemus nos, quasi Deum tentando, diuina presumere, sed facere quod ad nos pertinet: legere scilicet et meditari in lege Dei; orare ipsum ut adiuuet infirmitatem nostram et uideat imperfectum nostrum: quod ipse docet nos  facere, dicens, Petite, et accipietis; querite, et inuenietis; pulsate, et aperietur uobis . Nunc enim regnum celorum uim patitur, et uiolenti rapiunt illud . Ecce ex presignatis distinctionibus perspici possunt predictorum graduum proprietates, quomodo sibi cohereant, et quid singuli in nobis efficiant.

14. Beatus homo cuius animus, a ceteris negotiis uacuus, in his quatuor gradibus uersari semper desiderat: qui, uenditis uniuersis que habuit, emit agrum illum in quo latet thesaurus desiderabilis, scilicet uacare, et uidere quam suauis est Dominus: qui in primo gradu exercitatus. in secundo circumspectus, in tertio deuotus, in quarto supra se leuatus, per has ascensiones, quas in corde suo disposuit,  ascendet de uirtute in uirtutem, donec uideat Deum deorum in Sion. Beatus cui in hoc supremo gradu uel modico tempore conceditur manere, 318 qui uere potest dicere: Ecce sentio gratiam Domini; ecce cum Petro et Ioanne gloriam eius in monte contemplor; ecce cum Iacob plerumque Rachelis amplexibus delector. Sed caueat sibi iste ne post contemplationem istam, qua eleuatus fuerit usque ad celos, inordinato casu corruat usque ad abyssos, nec post Dei uisionem ad lasciuos mundi actus et carnis illecebras conuertatur. Cum uero mentis humane acies infirma ueri luminis illustrationem diutius sustinere non poterit, ad aliquem trium graduum, per quos ascenderat, leuiter et ordinate descendat: et alternatim modo in uno, modo  in altero, secundum modum liberi arbitrii, pro ratione loci et temporis demoretur, tanto iam Deo uicinior, quanto a primo gradu remotior. Sed heu! fragilis et miserabilis humana conditio! Ecce ductu rationis et Scripturarum testimoniis aperte uidemus in his quatuor gradibus bone uite perfectionem contineri, et in eis spiritualis hominis exercitium debere uersari. Sed quis est qui hunc uiuendi tramitem teneat? Quis est hic? et laudabimus eum. uelle multis adiacet, sed perficere paucis. Et utinam de istis paucis essemus.



CAPUT XIII. Quatuor cause nos ab his quatuor gradibus retrahentes.

 15. Sunt autem quatuor cause, que retrahunt nos plerumque ab istis gradibus: scilicet ineuitabilis necessitas, honeste actionis utilitas, humana infirmitas, mundialis uanitas. Prima est excusabilis; secunda, tolerabilis; tertia, miserabilis; quarta culpabilis. Illis enim quos huiusmodi nouissima causa a sancto proposito retrahit, melius erat gloriam Dei non cognoscere, quam post agnitam retroire. Quam  utique excusationem habebit iste de peccato? Nonne ei iuste potest dicere Dominus, Quid debui tibi facere, et non feci?  Non eras, et creaui te: peccasti, et diaboli seruum te feceras, et redemi te: in mundi circuitu cum impiis currebas, et elegi te. Dederam tibi gratiam in conspectu meo, et uolebam facere apud te mansionem: tu uero despexisti me; et non solum sermones meos, sed me ipsum proiecisti retrorsum, et ambulasti post concupiscentias tuas. Sed, o Deus bone, suauis et mitis, amicus dulcis, consiliarius prudens, adiutor fortis, quam inhumanus, quam temerarius est qui te abiicit, qui tam humilem, tam mansuetum hospitem a suo corde repellit! O quam infelix et damnosa commutatio! Creatorem suum abiicere, et prauas noxiasque cogitationes  recipere! Illud etiam secretum cubile Spiritus sancti, secretum cordis, quod paulo ante celestibus gaudiis intendebat, tam subito immundis cogitationibus et peccatis tradere conculcandum! Adhuc in corde calent sponsi uestigia; et iam intromittuntur adulterina desideria? Male conueniens et indecorum est, aures que modo audierunt uerba que non licet homini loqui, tam cito inclinari ad fabulas et detractiones audiendas; oculos, qui sacris lacrymis modo baptizati erant, repente conuerti ad uidendas uanitates; linguam, que modo dulce epithalamium decantauerat, que ignitis et persuasoriis eloquiis suis cum sponso reconciliauerat sponsam, et introduxerat eam in cellam uinariam, iterum conuerti ad uana eloquia, ad scurrilitates, ad concinnandum  dolos, ad detractiones. Absit a nobis, Domine! Sed si forte ex humana infirmitate ad talia dilabimur, non ideo desperemus, sed iterum recurramus ad clementem Medicum, qui suscitat de terra inopem, et erigit de stercore pauperem , et qui non uult mortem peccatoris: iterum curabit et sanabit nos.

16. Iam tempus est ut epistole finem imponamus. Oremus ergo Deum ut impedimenta, que nos ab eius contemplatione retrahunt, in presenti nobis nitiget, in futuro nobis penitus auferat: qui per predictos gradus de uirtute in uirtutem nos perducat, donec uideamus Deum deorum in Sion: ubi electi non guttatim, non interpolatim percipient  diuine contemplationis dulcedinem, sed torrente uoluptatis indesinenter repleti, habebunt gaudium quod nemo tollet ab eis, et pacem incommutabilem, pacem in id ipsum. Tu ergo, frater mi Geruasi  , si quando datum tibi fuerit desuper predictorum graduum celsitudinem conscendere, memento mei: et ora pro me, cum bene fuerit tibi; ut sic cortina cortinam trahat, et qui audit, dicat: ueni.





MEDITATIONES PIISSIMAE DE COGNITIONE HUMANAE CONDITIONIS. 





[NOTA.]

319 In omnibus fere manuscriptis Bernardo tribuuntur, et quidem sepe, »De interiori homine,« inscripte. Exstant nichilominus apud Hugonem uictorinum sub titulo »libri quarti de Anima:« quanquam nec illius esse uideantur. In codice Dunensi hanc preferunt epigraphen: »Tractatus utilis ex uerbis B. Bernardi abbatis Clare-uallensis et aliorum Patrum, de Interiori homine, quomodo Deum inueniat.« Certe aliquoties Ambrosii, Augustini, et Betii sententie, nedum Senece, referuntur in his Meditationibus: que non semel sub nomine Bernardi laudantur in Bernardino, seu in peruetusto libro Florum ex Bernardo, nempe in lib. 5, capp. 10, 11, 13, 17, 44, 48; tametsi pauca ex uulgatis Bernardi operibus in his Meditationibus afferuntur: que Bernardo nec indigne sunt, nec tamen eius esse nobis uidentur, cum ob styli dissimilitudinem, tum ob carminum citationes, Bernardo insolitas; ne quid dicamus de illa peccatorum confessione, que fit a cap. 9, longe alia ab ea que est apud Bernardum in tractatu De gradibus humilitatis, cap. 18.



CAPUT PRIMUM. De dignitate hominis.


1. Multi multa sciunt, et se ipsos nesciunt. Alios inspiciunt, et se ipsos deserunt. Deum querunt per ista exteriora, deserentes sua interiora, quibus interior est Deus. Idcirco ab exterioribus redeam ad interiora, et ab inferioribus ad superiora ascendam: ut possim cognoscere unde uenio, aut quo uado; quid sum, uel unde sum; et ita per cognitionem mei ualeam peruenire ad cognitionem Dei. Quanto namque in cognitione mei proficio, tanto ad cognitionem Dei accedo. Secundum interiorem hominem tria in mente mea inuenio, per que Deum recolo, conspicio, et concupisco. Sunt autem hec tria, memoria, intelligentia, uoluntas siue amor. Per  memoriam reminiscor: per intelligentiam intueor; per uoluntatem amplector. Cum Dei reminiscor, in memoria mea eum inuenio, et in ea de eo et in eo delector, secundum quod ipse mihi donare dignatur. Intelligentia intueor quid sit Deus in se ipso; quid in Angelis, quid in sanctis, quid in creaturis, quid in hominibus. In se ipso est incomprehensibilis, quia principium et finis: principium sine principio, finis sine fine. Ex me intelligo quam incomprehensibilis sit Deus; quoniam me ipsum intelligere non possum, quem ipse fecit. In Angelis est desiderabilis, quia in eum desiderant prospicere: in sanctis est delectabilis, quia in eo assidue felices letantur: in creaturis est admirabilis, quia omnia potenter creat, sapienter gubernat, benigne dispensat:  in hominibus est amabilis, quia eorum Deus est, et ipsi sunt populus eius. Ipse in eis habitat tanquam in templo suo, et ipsi sunt templum eius: non dedignatur singulos, neque uniuersos. Quisquis eius meminit, eumque intelligit ac diligit, cum illo est.

2. Diligere eum debemus, quoniam ipse prior dilexit nos, et ad imaginem et similitudinem suam nos fecit, quod nulli alii creature donare uoluit. Ad  imaginem Dei facti sumus; hoc est, ad intellectum et notitiam Filii, per quem intelligimus et cognoscimus Patrem, et accessum habemus ad eum. Tanta cognatio est inter nos et Dei Filium, quod ipse imago Dei est, et nos ad imaginem eius facti sumus; quam cognationem etiam ipsa similitudo testatur, quoniam non solum ad imaginem, sed et ad similitudinem eius facti sumus. Oportet itaque id quod ad imaginem est, cum imagine conuenire, et non in uacuum nomen imaginis participare. Representemus ergo in nobis imaginem eius in appetitu pacis, in intuitu ueritatis, et in amore caritatis. Teneamus eum in memoria, portemus in conscientia, et ubique presentem ueneremur. Mens siquidem nostra eo ipso eius 320 imago est, quo eius capax est,  eiusque particeps esse potest. Non propterea eius imago est, quia sui meminit mens, seque intelligit ac diligit; sed quia potest meminisse, intelligere, ac diligere a quo facta est: quod cum facit, sapiens ipsa fit. Nihil enim tam simile est illi summe Sapientie, quam mens rationalis, que per memoriam, intelligentiam et uoluntatem in illa Trinitate ineffabili consistit. Consistere autem in illa non potest, nisi eius meminerit, eumque intelligat, ac diligat. Meminerit itaque Dei, ad cuius imaginem facta est; eumque intelligat, diligat, atque colat, cum quo potest semper esse beata. Beata anima, apud quam Deus requiem inuenit, et in cuius tabernaculo requiescit. Beata que dicere potest: Et qui creauit me, requieuit in tabernaculo meo . Negare  siquidem requiem celi ei non poterit.

3. Cur ergo nos deserimus, et in his exterioribus Deum querimus, qui apud nos est, si nos uelimus esse apud eum? Reuera nobiscum est, et in nobis: sed adhuc per fidem, donec uidere mereamur per speciem. Nouimus, inquit Apostolus, habitare Christum per fidem in cordibus nostris : quia Christus in fide, fides in mente, mens in corde, cor in pectore. Per fidem ergo recolo Deum  creatorem; adoro redemptorem, exspecto saluatorem. Credo uidere in omnibus creaturis, habere in me ipso; et, quod his omnibus ineffabiliter iucundius atque beatius est, cognoscere in se ipso. Patrem namque et Filium cum sancto Spiritu cognoscere, uita est eterna, beatitudo perfecta, summa uoluptas. Oculus non uidit, nec auris audiuit, nec in cor hominis ascendit, quanta claritas, quanta suauitas, et quanta iucunditas maneat nos in illa uisione, quando Deum facie ad faciem uidebimus; qui est lux illuminatorum, requies exercitatorum, patria redeuntium, uita uiuentium, corona uincentium. Ita in mente mea quamdam imaginem illius summe Trinitatis inuenio: ad quam summam Trinitatem recolendam, inspiciendam, et diligendam, ut eius recorder,  ea delecter, et eam complectar et contempler, totum id quod uiuo, debeo referre. Mens imago Dei est, in qua sunt hec tria: id est memoria, intelligentia et uoluntas. Memorie attribuimus omne quod scimus, etiamsi non inde cogitemus. Intelligentie tribuimus omne quod uerum cogitando inuenimus, quod etiam memorie commendamus: uoluntati, omne quod cognitum et intellectum, bonum et uerum esse expetimus. Per memoriam Patri similes sumus, per intelligentiam Filio, per uoluntatem Spiritui sancto. Nihil in nobis tam simile Spiritui sancto est, quam uoluntas uel amor siue dilectio, que excellentior uoluntas est. Dilectio namque donum Dei est, ita quod nullum hoc dono Dei est excellentius. Dilectio namque que ex Deo est, et  Deus est, proprie Spiritus sanctus dicitur, per quam caritas Dei diffusa est in cordibus nostris , per quam tota Trinitas in nobis habitat.



321 CAPUT II. De miseria hominis, horrore mortis, et districtione supremi Iudicis.

4. Secundum exteriorem hominem de parentibus illis uenio, qui me ante fecerunt damnatum, quam natum. Peccatores peccatorem in peccato suo genuerunt, et de peccato nutriuerunt. Miseri miserum in hanc lucis miseriam induxerunt. Nil ex eis habeo, nisi miseriam et peccatum, et corruptibile hoc corpus quod gesto. Ad illos uero festino, qui morte corporis hinc exierunt. Cum eorum sepulcra respicio,  non inuenio in eis nisi cinerem et uermem, fetorem et horrorem. Quod ego sum, ipsi fuerunt; et quod ipsi sunt, ego ero. Quid sum ego? Homo de humore liquido. Fui enim in momento conceptionis de humano semine conceptus; deinde spuma illa coagulata modicum crescendo caro facta est. Postea plorans et eiulans traditus sum huius mundi exsilio; et ecce iam morior plenus iniquitatibus et abominationibus. Iam iam presentabor ante districtum Iudicem, de operibus meis rationem redditurus. ue mihi misero, cum uenerit dies illa iudicii, et aperti fuerint libri in quibus omnes mei actus et cogitationes Domino presentande recitabuntur! Tunc demisso capite pre confusione male conscientie, in iudicio coram Domino stabo trepidus et anxius, utpote  commemorans scelerum commissa meorum. Et cum dicetur de me, Ecce homo et opera eius; reducam ante oculos omnia delicta et peccata mea. Quadam namque ui diuina fiet ut cuique sua opera bona uel mala in memoriam reuocentur, et mentis intuitu mira celeritate cernantur; ut accuset, uel excuset scientia conscientiam, atque ita simul et singuli, et omnes iudicentur.

Iudicium faciet gestorum quisque suorum,
Cunctaque cunctorum cunctis arcana patebunt.
Quod enim nunc confiteri erubescimus, tunc omnibus manifestabitur: et quidquid hic dissimulando palpamus, totum illic uindex flamma comburet.

Ignis ubique ferox ruptis regnabit habenis.
Quantoque diutius Deus nos exspectat, ut emendemus  tanto districtius iudicabit, si neglexerimus.

5. Cur ergo tantopere uitam istam desideramus, in qua quanto amplius uiuimus, tanto plus peccamus? Quanto est uita longior, tanto culpa numerosior. Quotidie namque crescunt mala, et subtrahuntur bona: assidue uariatur homo per prospera et aduersa, et ignorat quando moriatur. Sicut enim in celo stella coruscans uelociter currit, et repente deficit; et sicut scintilla ignis subito exstinguitur, et in cinerem redigitur:

Sic cito finitam datur istam cernere uitam.
Dum enim libenter ac iucundissime moratur homo in mundo, diuque se uicturum arbitratur,

Ac multa in longum disponit tempus agenda;
 subito rapitur in mortem, et ex improuiso anima aufertur a corpore. uerumtamen cum magno metu magnisque doloribus anima separatur a corpore. ueniunt enim Angeli assumere illam, ut perducant eam ante tribunal Iudicis metuendi: et tunc illa memorans opera sua mala et pessima, que die noctuque gessit, contremiscit, et querit illa fugere, induciasque petere, dicens: Date mihi uel unius hore spatium. Tunc quasi loquentia simul opera, dicent: Tu nos egisti; opera tua sumus: non te deseremus, sed tecum semper erimus, tecum pergemus ad iudicium. uitia quoque multis et multiplicibus criminibus eam accusabunt, multaque falsa testimonia aduersus illam inuenient, quanquam uera  ad damnationem eius satis possent sufficere. Demones uero terribili uultu et horribili aspectu eam terrebunt: ingenti furore eam persequentur et comprehendent, tam terribiliter quam horribiliter uolentes retinere et possidere, nisi sit qui eripiat. Tunc anima inueniens oculos clausos et os, aliosque corporis sensus per quos solebat egredi, et delectari in his exterioribus, reuertetur ad se; et uidens se solam et nudam, ingenti horrore concussa, desperatione deficiet in se, et cadet sub se: et quia amore mundi, et carnis 322 uoluptate, Dei amorem dereliquerat, derelinquetur a Deo misera in hora tante necessitatis, atque demonibus tradetur in inferno crucianda.

8. Sic anima peccatoris in die qua ignorat, et  hora qua nescit, rapitur a morte, et segregatur a corpore, pergitque miseriis plena, tremens et dolens: et cum nullam excusationem habeat, quam pro peccatis suis possit obtendere, contabescit et pertimescit ante Deum apparere. Ingenti horrore concutitur, et multiplicibus cogitationum estibus agitatur, cum urgente solutione carnis, et subductis e medio omnibus, se et illum terminum considerat cui appropinquat, et post paululum hoc inuenit quod in perpetuum mutari non poterit. Considerat plane, quam districtus ueniat eternus Iudex, et ante seueritatem tante iustitie, quas rationes uite sue ponat. Si enim cuncta opera que intelligere potuit, deuitauit; uentura tamen coram districto Iudice illa, magis que in semetipsa non intelligit,  pertimescit. Crescit pauor, cum cogitat quod uiam uite huius nequaquam sine culpa transire potuit: nec hoc quidem quod laudabiliter uixit, sine aliquo reatu est, si remota pietate iudicetur. Quis enim considerare ualeat, quanta mala per momenta temporum perpetramus, et quanta bona facere negligimus? Sicut enim peccatum est perpetratio mali, sic delictum est desertio boni. Grauis siquidem iactura est, cum nec bona facimus, nec bona cogitamus, sed cor nostrum per uana et inutilia sinimus uagari. Nimis tamen difficile est cor tenere, et ab illicita cogitatione seruare. Nimis etiam difficile est terrenas occupationes absque peccatis ministrare. Quapropter nullus semetipsum diiudicare et comprehendere perfecte potest; sed multis cogitationibus  occupatus, sibimetipsi aliquo modo manet incognitus, ut omnino quod tolerat nesciat. Propterea urgente exitu, subtiliori terretur metu: quia etsi illa que sciuit, nunquam se pretermisisse meminit, formidat tamen ea que nescit.



CAPUT III. De dignitate anime, et uilitate corporis.

7. O anima, Dei insignita imagine, decorata similitudine, desponsata fide, dotata spiritu, redempta sanguine, deputata cum Angelis, capax beatitudinis, heres bonitatis, rationis particeps, quid tibi cum carne unde ista pateris? Propter carnem aliena peccata tibi imputantur, et tue iustitie quasi pannus menstruate reputantur , atque tu  ipsa ad nichilum es redacta, et quasi nichilum et inane reputata. Nihil enim aliud est caro, cum qua tanta est tibi societas, nisi spuma caro facta, fragili uestita decore: sed erit, quando erit cadauer miserum et putridum, et cibus uermium. Nam quantumcunque excolatur, semper caro est. Si diligenter consideres, quid per os et nares ceterosque corporis meatus egrediatur, uilius sterquilinium nunquam uidisti. Si singulas eius miserias enumerare uelis, quam sit onerata peccatis, irretita uitiis, pruriens concupiscentiis, occupata passionibus, polluta illusionibus, prona semper in malum, et in omne uitium procliuis, plenam omni confusione et ignominia inuenies. Propter carnem homo uanitati similis factus est , quia ex illa uitium concupiscentie  traxit, quo captiuus tenetur et incuruatur, ut diligat uanitatem, et iniquitatem operetur.

8. Attende, homo, quid fuisti ante ortum, et quid es ab ortu usque ad occasum, atque quid eris post hanc uitam. Profecto fuit quando non eras: postea de uili materia factus, et uilissimo panno inuolutus, menstruali sanguine in utero materno fuisti nutritus, et tunica tua fuit pellis [al. pellicia] secundina.

Sic indutus et ornatus progressus es ad nos:
   Nec memor es quam sit uilis origo tui.
Forma, fauor populi, feruor iuuenilis, opesque
   Subripuere tibi noscere quid sit homo.
Nihil aliud est homo quam sperma fetidum, saccus  stercorum, cibus uermium.

Post hominem uermis, post uermem fetor et horror.
   Sic in non hominem uertitur omnis homo.
323 Cur ergo superbis, homo, attendens quod fuisti uile semen, et sanguis coagulatus in utero; deinde miseriis huius uite expositus et peccato, postea uermis et cibus uermium futurus in tumulo? Quid superbis, puluis et cinis, cuius conceptus culpa, nasci miseria, uiuere pena, mori angustia?

Unde superbit homo, cuius conceptio culpa,
   Nasci pena, labor uita, necesse mori?
Cur carnem tuam pretiosis rebus impinguas et adornas, quam post paucos dies uermes deuoraturi sunt in sepulcro; animam uero tuam non adornas bonis  operibus, que Deo et Angelis eius presentanda est in celis? Quare animam tuam uilipendis, et ei carnem preponis? Dominam ancillari, et ancillam dominari, magna abusio est. Totus quidem iste mundus ad unius anime pretium estimari non potest. Non enim pro toto mundo Deus animam suam dare uoluit, quam pro anima humana dedit. Sublimius ergo est anime pretium, que non nisi sanguine Christi redimi potuit. Quam ergo commutationem dabis pro anima tua, qui pro nichilo das illam? Nonne Dei Filius cum esset in sinu Patris, a regalibus sedibus pro ea descendit, ut eam liberaret a potestate diaboli? Quam cum uidisset peccatorum funibus irretitam, iamiamque demonibus tradendam, ut morte perpetua damnaretur, fleuit super illam,  que flere se nesciebat: nec solum fleuit, sed etiam occidi se permisit, ut pretioso sanguinis sui pretio eam redimeret.

Aspice, mortalis, pro te datur hostia talis.

9. Agnosce, homo, quam nobilis est anima tua, et quam grauia fuerint eius uulnera, pro quibus necesse fuit Christum Dominum uulnerari. Si non essent hec ad mortem, et mortem sempiternam, nunquam pro eorum remedio Dei Filius moreretur. Noli ergo uilipendere anime tue passionem, cui a tanta maiestate tantam uides exhiberi compassionem. Fudit ipse lacrymas pro te: laua et tu per singulas noctes lectum tuum cordis compunctione, et lacrymarum assiduitate. Fudit ipse sanguinem suum  funde et tu tuum quotidiana corporis afflictione: quem si semel ponere pro Christo non potes, saltem mitiori quodam, sed longiori martyrio pone. Noli attendere quid caro uelit, sed quid spiritus poscit. Tunc enim gloriosus erit, cum ad Deum suum redierit, ita tamen si de corpore nullum peccatum secum tulerit, et deterserit omne sordidum. Si uero dicis, Durus est hic sermo; non possum mundum spernere, et carnem meam odio habere: dic mihi, ubi sunt amatores mundi, qui ante pauca tempora nobiscum erant? Nihil ex eis remansit, nisi cineres et uermes. Attende diligenter quid sunt, uel quid fuerunt. Homines fuerunt sicut tu: comederunt, biberunt, riserunt, duxerunt in bonis dies suos; et in puncto ad inferna descenderunt . Hic  caro eorum uermibus, et illic anima ignibus deputatur, donec rursus infelici collegio colligati, sempiternis inuoluantur incendiis, qui socii fuerunt in uitiis. Una namque pena implicat, quos unus amor in crimine ligat. Quid profuit illis inanis gloria, breuis letitia, mundi potentia, carnis uoluptas, false diuitie, magna familia, et mala concupiscentia? Ubi risus, ubi iocus ubi iactantia, ubi arrogantia? De tanta letitia, quanta tristitia! post tantillam uoluptatem, quam grauis miseria! De illa exsultatione ceciderunt in magnam miseriam, in grandem ruinam et in magna tormenta.

10. Quidquid illis accidit, tibi accidere potest, quia homo es: homo de humo, limus de limo. De terra es, et de terra uiuis, et in terram reuerteris,  quando uenerit dies illa ultima, que subito ueniet; et forsitan hodie erit. Certum est quia morieris; sed incertum quando, aut quomodo, uel ubi Quoniam mors ubique te exspectat, tu quoque, si sapiens fueris, ubique eam exspectabis. Si carnem sequeris, punieris in carne; si in carne delectaris, cruciaberis in carne. Si curiosas uestes requiris, pro ornatu uestium subter te sternetur tinea, et operimentum tuum erunt uermes . Iustitia enim Dei aliud iudicare non potest, nisi quod merentur opera nostra. Qui enim plus diligit mundum quam Deum, seculum quam claustrum, gulam quam abstinentiam, luxuriam quam castitatem, sequitur diabolum, et ibit cum eo in supplicium 324 eternum.  Quis, putas, tunc meror erit, quis luctus, que tristitia, cum separabuntur impii a consortio sanctorum, et a uisione Dei: et traditi in potestatem demonum, ibunt cum ipsis in ignem eternum, ibique semper erunt sine fine in luctu et gemitu! Procul quippe a beata paradisi patria exsulantes, cruciabuntur in gehenna perpetua, nunquam lucem uisuri, nunquam refrigerium adepturi; sed per millia millium annorum in inferno cruciandi; nec inde unquam liberandi, ubi nec qui torquet, aliquando fatigatur; nec qui torquetur, aliquando moritur. Sic enim ignis ibi consumit, ut semper reseruet; sic tormenta aguntur, ut semper renouentur. Iuxta uero qualitatem culpe penam sustinebit unusquisque gehenne, et similis culpe rei suis similibus  iungentur cruciandi. Nihil aliud ibi audietur nisi fletus et planctus, gemitus et ululatus, merores atque stridores dentium: nichilque ibi uidebitur, nisi uermes, et laruales facies tortorum, atque teterrima monstra demonum.

uermes crudeles mordebunt intima cordis:
Hinc dolor, inde pauor, gemitus, stupor, et timor horrens.
Ardebuntque miseri in igne eterno in eternum et ultra. In carne cruciabuntur per ignem, in spiritu per conscientie uermem. Ibi erit dolor intolerabilis, timor horribilis, fetor incomparabilis, mors anime et corporis sine spe uenie et misericordie. Sic tamen morientur, ut semper uiuant; et sic uiuent, ut semper moriantur. Ita anima peccatoris aut in inferno  pro peccatis cruciatur, aut in paradiso pro bonis meritis collocatur. Nunc ergo alterum e duobus eligamus: aut semper cruciari cum impiis, aut perpetualiter letari cum sanctis. Bonum siquidem et malum, uita et mors, ante nos sunt posita, ut ad quod uoluerimus manum extendamus.. Si tormenta non terrent nos, saltem inuitent premia.



CAPUT Iu. De premio patrie celestis.

11. Premium est uidere Deum, uiuere cum Deo, uiuere de Deo, esse cum Deo, esse in Deo, qui erit omnia in omnibus; habere Deum, qui est summum bonum. Et ubi est summum bonum, ibi est summa felicitas, summa iucunditas, uera libertas, perfecta  caritas, eterna securitas, et secura eternitas; ibi est uera letitia, plena scientia, omnis pulchritudo, et omnis beatitudo.

Est ibi pax, pietas, bonitas, lux, uirtus, honestas,
Gaudia, letitie, dulcedo, uita perennis.
Gloria, laus, requies, amor, et concordia dulcis.
Sic cum Deo homo beatus erit, in cuius conscientia peccatum inuentum non fuerit. uidebit Deum ad uoluntatem, habebit ad uoluptatem, fruetur ad iucunditatem. In eternitate uigebit, in ueritate fulgebit, in bonitate gaudebit. Sicut habebit permanendi eternitatem, sic cognoscendi facilitatem et requiescendi felicitatem. Ciuis siquidem erit illius sancte ciuitatis, cuius Angeli ciues sunt, Deus Pater templum, Filius eius splendor, Spiritus sanctus caritas. O  ciuitas celestis! mansio secura, patria fertilis et ampla, totum continens quod delectat: populus sine murmure, incole quieti, homines nullam indigentiam habentes! Quam gloriosa dicta sunt de te, ciuitas Dei! sicut letantium omnium habitatio est in te . Omnes letantur in letitia et exsultatione: omnes delectantur de Deo, cuius aspectus pulcher, facies decora, eloquium dulce. Delectabilis est ad uidendum, suauis ad habendum, dulcis ad perfruendum. Ipse per se placet, et per se sufficit ad meritum, sufficit ad premium; nec extra illum quidquam queritur, quia totum in illo inuenitur quidquid desideratur. Semper libet eum aspicere, semper habere; semper in illo delectari, et illo perfrui. In illo clarificatur intellectus, et purificatur  affectus ad cognoscendam et diligendam ueritatem. Et hoc est totum bonum hominum, nosse scilicet et amare Creatorem suum.

12. Que ergo nos agit uesania, uitiorum sitire absinthium, huius mundi sequi naufragium, uite labentis pati infortunium, impie tyrannidis ferre dominium, et non magis conuolare ad sanctorum felicitatem, ad Angelorum 325 societatem, ad solemnitatem superne letitie, et ad iucunditatem contemplatiue uite, ut possimus intrare in potentias Domini, et uidere superabundantes diuitias illas bonitatis? Ibi uacabimus, et uidebimus quam dulcis est Dominus, et quam magna multitudo dulcedinis eius. uidebimus glorie decorem, sanctorum splendorem et regie potestatis honorem. Cognoscemus  Patris potentiam, Filii sapientiam, Spiritus sancti benignissimam clementiam; et ita habebimus notitiam illius summe Trinitatis. Nunc corpora per corpus uidemus, imagines etiam corporum spiritu cernimus: tunc uero ipsam Trinitatem puro mentis intuitu uidebimus. O beata uisio! uidere Deum in seipso, uidere in nobis, et nos in eo felici iucunditate et iucunda felicitate! Quidquid desiderabimus, totum habebimus, nichil amplius desiderantes: et quidquid uidebimus, amabimus, ipso amore beati; beati dulcedine amoris et suauitate contemplationis. Hec erit summa illius contemplationis, hec erit summa illius felicitatis, quoniam intelligetur in suo puro esse sincera diuinitas, comprehendetur in ea incomprehensibilis Trinitas. Patebunt arcana diuinitatis;  uidebitur et amabitur Deus: et hec uisio et delectatio totum cor hominis implens et satians, tota erit illius beatitudinis consummatio. Una erit omnium lingua, iubilatio indefessa, unus affectus, amor eternus. Patebit ueritas, implebitur caritas; et erit integra corporis et anime societas [forte satietas]. Fulgebit sicut sol humanitas glorificata: quieta erit et concors carnis et spiritus societas: Angelorum et hominum erit gaudium unum, unum colloquium, unum conuiuium. Non languebit amor, nec liquefiet dilectio. Presentibus omnibus bonis, nulla erit dilationis afflictio, quoniam beatifica diuine maiestatis presentia omnibus erit omnia, et erit communis omnium omnipotentia, sapientia,  pax, iustitia, et intelligentia. Non erit in illa pace diuersitas linguarum, sed pacifica et concors concordia morum et affectuum. In torrente illius uoluptatis nichil ultra appetet cumulata satietas; tanta erit felicitas. Ibi siquidem erit cumulus felicitatis supereminens gloria, et superabundans letitia.

13. Sed ad hec quis idoneus? Profecto uerus penitens, bonus obediens, amabilis socius, fidelis seruus. uerus penitens semper in labore et dolore: dolet de preteritis, laborat pro futuris cauendis. uera siquidem penitentia est, sine temporis intermissione de peccatis dolere. Sic plangit commissa, ut non committat plangenda. Irrisor namque est et non uerus penitens, qui adhuc agit quod peniteat. Si ergo uis uerus penitens esse, cessa a peccato, et  noli amplius peccare; quoniam inanis est penitentia quam sequens coinquinat culpa. Omnis bonus obediens dat suum uelle, et suum nolle, ut possit dicere: Paratum cor meum, Deus, paratum cor meum . Paratum quodcunque preceperis facere, paratum ad nutum citius obedire, paratum tibi uacare, proximis ministrare, meipsum custodire, et in celestium contemplatione requiescere. Amabilis socius, omnibus est officiosus, et nulli onerosus. Omnibus est officiosus, quia deuotus ad Deum, benignus ad proximum, sobrius ad mundum; Domini seruus, proximi socius, mundi dominus. Superiora habet ad gaudium, equalia ad consortium, inferiora ad seruitium. Nulli est onerosus, sed inferiora redigit ad utilitatem mediorum, et ad honorem  superiorum: superiora sequens, inferiora trahens; ab illis possessus, ista possidens. Fidelis seruus est in contemplatione Dei, et custodia sui. Custodie ergo tue adhibe prius omnem diligentiam. Deinde intelligens te nunquam posse sufficere ad te custodiendum tua industria, diuinam implora elementiam. Itemque ad contemplandam in te Creatoris tui uoluntatem bonam et beneplacentem atque perfectam, angelicam exora tutelam, patrociniumque omnium cum Christo regnantium super te roga. Curre per singulos, supplica singulis, et simul omnibus clama et dic: Miseremini mei, miseremini mei, saltem uos, amici mei . Recipite fugitiuum uestrum, sed fratruelem, sed consanguineum in sanguine Redemptoris. En pauper stat ad  ostium, clamat et pulsat. Aperite pulsanti, et conducite eum usque ad Regem ut prostratus coram eo indicem 326 ei omnes miserias et omnes necessitates quas patior. Ad extremum uero prelato tuo cor tuum cum omni progenie reconsigna. Nullum in eo remaneat peccatum, quod non pura confessione deleatur. Iesum Christum etiam super cor tuum sicut signaculum pone. Cum enim Christus cordis ostium custodit, et est cordis ostiarius, ut per illum ingrediantur et egrediantur omnes familie cordis, consequenter adsunt millia millium Angelorum ad fores exteriorum sensuum excubantium, nec audet alienigena irrumpere terribiles illas acies, propter ostiarii reuerentiam, et Angelorum custodiam.



CAPUT u. De quotidiano sui ipsius examine.


14. Integritatis tue curiosus explorator uitam tuam in quotidiana discussione examina. Attende diligenter quantum proficias, uel quantum deficias qualis sis in moribus, et qualis in affectibus: quam similis sis Deo, uel quam dissimilis: quam prope, uel quam longe, non locorum interuallis, sed morum affectibus. Stude cognoscere te: quam multo melior et laudabilior es, si te cognoscis, quam si te neglecto cognosceres cursum siderum, uires herbarum, complexiones hominum, naturas animalium, et haberes omnium celestium et terrestrium scientiam. Redde ergo te tibi, et si non semper, uel sepe; saltem  interdum. Rege tuos affectus, dirige actus, corrige gressus, In te nichil remaneat indisciplinatum. Pone omnes transgressiones tuas ante oculos tuos. Statue te ante te, tanquam ante alium; et sic temetipsum plange. Plora iniquitates et peccata, quibus Deum offendisti: indica ei miserias tuas, ostende illi malitiam aduersariorum tuorum. Cumque coram eo in lacrymis te maceraueris, precor te ut memor sis mei.

15. Ego enim ex quo cognoui te, in Christo diligo te; et illuc mentionem tui defero, ubi et illicita cogitatio supplicium, et honesta promeretur premium. Ad altare namque Dei cum peccator sto, sed sacerdos, tui me comitatur memoria. Tu uero mihi uicem reddes, si me amaueris, et orationum tuarum participem  feceris. Ibi recordatione tecum esse presens desidero, ubi pro te et tuis familiaribus deuotas preces coram Deo fundis. Nec mireris, si dixi, Presens: quoniam si me amas, et ideo amas, quia imago Dei sum, ita tibi presens sum, ut tu ipse tibi. Quidquid enim tu es substantialiter, hoc ego sum. Imago enim Dei est omnis anima rationalis. Proinde qui in se imaginem Dei querit, tam proximum quam se querit: et qui illam in se querendo inuenerit, in omni homine eam cognoscit. uisio enim anime, intellectus est. Si ergo te uides, me uides, qui nichil aliud sum quam tu. Et si Deum diligis, me imaginem Dei diligis: et ego Deum diligendo, diligo te. Et ita dum unum querimus, et ad unum tendimus, semper inuicem presentes sumus, sed in Deo in quo  nos diligimus.



CAPUT uI. De attentione orationis tempore habenda.

16. Cum ad orandum siue ad psallendum ecclesiam intraueris, fluctuantium cogitationum tumultus exterius relinque, curamque exteriorum penitus obliuiscere, ut soli Deo possis uacare. Fieri enim non potest ut aliquando cum Deo loquatur, qui cum toto mundo etiam tacens fabulatur. Intende ergo illi qui intendit tibi; audi illum loquentem tibi, ut ipse exaudiat te loquentem sibi. Ita fiet, si diuinis laudibus soluendis debita reuerentia et sollicitudine assistas, super singula uerba diuine Scripture diligenter intendas. Non quod ego ista faciam dico, sed quod facere  uellem, et non fecisse penitet, et non facere piget. Tu uero cui maior gratia concessa est, uotis et deuotis precibus pias aures Domini ad te flecte, lacrymis et suspiriis pro tuis excessibus illum clementer exora, atque canticis spiritualibus in omnibus operibus suis illum lauda et glorifica. Nihil enim magis supernis ciuibus spectare libet; nil Regi summo iucundius exhibetur, sicut ipse testatur: Sacrificium laudis honorificabit me . O quam felix esses, si spiritualibus oculis 327 semel intueri posses, quomodo preueniunt principes coniuncti psallentibus in medio iuuencularum tympanistriarum!  uideres procul dubio, qua cura, quoue tripudio intersunt cantantibus, assistunt orantibus, adsunt meditantibus, supersunt  quiescentibus, prouidentibus atque procurantibus presunt. Diligunt siquidem suos conciues superne potestates, et pro iis qui hereditatem capiunt salutis, sollicite congaudent, confortant, instruunt, protegunt, prouidentque omnibus. Omnes enim ipsi desiderant aduentum nostrum, quoniam ipsi de nobis exspectant ciuitatis sue ruinas restaurari. Diligenter querunt, et libenter audiunt bona de nobis: solliciti discurrunt medii inter nos et Deum, nostros gemitus fidelissime ad eum portantes, ipsiusque gratiam deuotissime ad nos reportantes. Non dedignabuntur esse socii nostri, qui iam facti sunt ministri nostri. Exsultare eos fecimus, quando conuersi sumus ad penitentiam. Festinemus ergo de nobis eorum letitiam adimplere. ue tibi, quicunque  es, qui desideras redire ad uomitum, reuerti ad lutum. Putasne placatos habebis eos in iudicio, quos tanto et tam sperato priuare uis gaudio? Exsultauerunt quando uenimus ad religionem, tanquam super his quos ab ipsa inferni porta cernerent reuocari. Quid uero tunc erit, si ab ipsa ianua paradisi uiderint redire, et retrorsum abire eos, qui iam alterum pedem habebant in celo? Nam etsi corpora inferius, sed corda sursum.

17. Curramus ergo non passibus corporis, sed affectibus mentis, sed desideriis, sed suspiriis, quoniam non solum Angeli, sed Angelorum Creator nos exspectat. Exspectat nos Deus Pater, tanquam filios et heredes, ut constituat nos super omnia bona sua. Exspectat nos Dei Filius tanquam fratres et coheredes,  ut fructum sue natiuitatis, et pretium sui sanguinis Deo Patri offerat. Exspectat nos Spiritus sanctus: ipse siquidem est caritas et benignitas in qua ab eterno predestinati sumus; nec dubium quin predestinationem suam adimpleri uelit. Ergo quia omnis celestis curia exspectat nos et desiderat, desideremus eam quanto possumus desiderio. Cum magna namque confus one et rubore ad illam ueniet, quisquis uidere eam uehementer non desiderat. Quicunque uero iugi oratione et assidua cogitatione in illa conuersatur, et securus hinc egredietur, et cum magna letitia recipietur in illam. Ubicunque ergo fueris, intra temetipsum ora. Si longe fueris ab oratorio, noli querere locum, quoniam  tu ipse locus es. Si fueris in lecto aut in alio loco, ora, et ibi est templum. 'Frequenter orandum, et flexo corpore mens est erigenda ad Deum. Sicut enim nullum est momentum, quo homo non utatur uel fruatur Dei bonitate et misericordia: sic nullum debet esse momentum, quo eum presentem non habeat in memoria.

18. Sed dicis: Ego quotidie oro, et orationis mee nullum fructum uideo; sed sicut accedo ad illam, sic et redeo. Nemo mihi respondet, nemo loquitur, nemo quidpiam donat, sed incassum laborasse uideor. Sic loquitur humana stultitia, non attendens quid inde ueritas promittat dicens: Amen dico uobis, quia quidquid orantes petitis, credite quia accipietis, et fiet uobis .  Noli ergo uilipendere orationem tuam, quoniam ille ad quem oras, non uilipendit eam; sed antequam egrediatur de ore tuo, ipse scribi eam iubet in libro suo. Et unum e duobus indubitanter sperare debemus, quoniam aut dabit nobis quod petimus, aut quod nobis nouerit esse utilius. Cogita itaque de Deo quidquid melius potes, et de te quidquid deterius uales. De illo amplius credere debes, quam cogitare potes. Omne tempus in quo de Deo non cogitas, hoc te computes perdidisse. Omnis siquidem res aliena est a nobis: tempus autem tantum nostrum est. uaca ergo, et ubicunque fueris, tuus esto. Noli te rebus tradere, sed commodare. Quocunque loco consistis, cogitationes tuas iacta in Deum, et aliquid salutare in animo tuo uersa.  Omnis siquidem locus ad meditandum congruus est.

19. Tota ergo facultate animum colligens, libere tecum habita, et in latitudine cordis tui deambulans, ibidem cenaculum grande stratum Christo exhibe. Mens namque sapientis semper est apud Deum. Illum semper 328 ante oculos habere debemus, per quem sumus, uiuimus et sapimus. Ipsum namque, ut essemus, habemus auctorem; ipsum etiam ut sapientes simus, debemus habere doctorem, et ut beati simus, interne suauitatis largitorem. Et in hoc imaginem eius, hoc est illius summe Trinitatis, in nobis cognoscimus. Nam sicut ille est, et sapiens est, et bonus est; sic et nos pro modulo nostro et sumus, et nos esse scimus, et id esse et nosse diligimus.  Utere igitur te ipso uelut Dei templo, propter illud quod in te est simile Deo. Honor siquidem Deo summus est, illum uenerari et imitari. Imitaris, si pius es. Templum enim sanctum est Deo mens pia, et altare optimum cor eius. ueneraris, si misericors es, sicut ipse omnibus misericors est. Hostia siquidem acceptabilis est Deo, facere bonum omnibus pro Deo. Fac omnia sicut Filius Dei, ut dignus sis eo qui te dignatus est filium uocare. In omnibus uero que agis, Deum esse presentem cognosce. Caue ergo ne in eo quod male delectat, uel uisio tua uel cogitatio tua remoretur: nec dicas aut facias quod non licet, etiam si libet: nec aliquo facto uel signo Deum offendas, qui ubique presens cernit quidquid  facis. Magna custodia tibi necessaria est, quoniam ante oculos Iudicis uiuis cuncta cernentis. Cum illo tamen semper es securus, si talem te preparaueris, ut tecum adesse dignetur. Si tecum non est per gratiam, adest per uindictam. Sed ue tibi, si ita tecum est. Imo ue tibi, si ita tecum non adest. Illi namque irascitur Deus, quem peccantem non flagellat: nam quem flagellando non emendat, in futuro damnat.



CAPUT uII. De custodia cordis, et studio orationis.

20. Certum est quoniam mors ubique minatur tibi. Diabolus insidiatur, ut rapiat animam tuam, quando egredietur de corpore: tu uero noli timere, quoniam Deus qui in te habitat   eripiet te, et a morte, et a demone. Fidelis enim socius est, nec deserit sperantes in se, nisi ipse prior deseratur. Deseritur autem cum cor per prauas et inutiles cogitationes uaga mente discurrit. Idcirco omni sollicitudine et custodia illud custodire et tenere debes, ut in illo Deus requiescere possit. In omni namque creatura que sub sole mundi uanitatibus occupatur, nichil humano corde sublimius, nichil nobilius, nichil Deo similius reperitur. Quapropter nichil aliud querit a te nisi cor tuum. Munda ergo illud per puram confessionem et assiduam orationem, ut mundo corde Deum uidere possis per continuam Dei circumspectionem. In omni loco esto ei subiectus et intentus, et compone mores tuos, ut sis in te placatus. Dilige omnes homines,  et omnibus te amabilem exhibe, ut sis pacificus, et Dei filius. Sic eris bonus monachus, sanctus, humilis et rectus: et cum talis fueris, memento mei.

21. ue mihi qui ista dico, et ista non facio: et si aliquando facio, non diu perseuero. Ista habeo in memoria, et non seruo in uita: habeo in sermonibus, et non in moribus. Legem in corde et in ore tota die rumino, et contraria legi ago. Lego de religione in ea, et plus diligo lectionem quam orationem. uerumtamen nichil aliud me docet diuina Scriptura, nisi religionem amare, unitatem seruare, caritatem habere. Ego autem miser et miserabilis, citius curro ad lectionem, quam ad orationem: libentius uolo legere, quam Missas auscultare. Exspectat me aliquis uolens de necessitate sua mihi  loqui; ego uero librum aliquem accipio, quem ille uel ille uellet habere. Lego in eo, et legendo amitto fructus caritatis, pietatis affectus, compunctionis fletus, Missarum utilitatem, celestium contemplationem. Nil tamen in hac uita dulcius sentitur, nil auidius sumitur, nil ita mentem ab amore mundi separat, nil sic animam contra tentationes roborat, nil hominem ita excitat et adiuuat ad omne opus bonum, et ad omnem laborem, quam gratia contemplationis.



329 CAPUT uIII. De incurie seu negligentie inter orandum detestatione.

22. Miserere mei, Deus, quoniam ibi plus pecco, ubi peccata mea emendare debeo. In monasterio  namque sepe dum oro, non attendo quod dico. Oro quidem ore, sed mente foris uagante, orationis fructu priuor. Corpore sum interius, sed corde exterius: et ideo perdo quod dico. Parum enim prodest sola uoce cantare sine cordis intentione. Propterea magna peruersitas, imo magna insania est, quando cum Domino maiestatis loqui in oratione presumimus, et insensati aurem auertimus, et ad nescio quas ineptias conuertimus cor. Magna quoque insania, et grauiter uindicanda, cum uilissimus puluis loquentem ad se audire dedignatur Creatorem uniuersitatis. Ineffabilis uero est dignatio diuine bonitatis, que quotidie conspicit nos infelices aures auertentes, obdurantes corda, et nichilominus clamat ad nos dicens: Redite, preuaricatores, ad cor .  uacate, et uidete quoniam ego sum Deus . Loquitur mihi Deus in Psalmo, et ego illi: nec tamen, cum Psalmum dico, attendo cuius Psalmus sit. Idcirco magnam iniuriam Deo facio, cum illum precor ut meam precem exaudiat, quam ego qui fundo, non audio. Deprecor illum ut mihi intendat: ego uero nec mihi, nec illi intendo; sed, quod deterius est, immunda et inutilia in corde uersando, fetorem horribilem eius aspectibus ingero.



CAPUT IX. De instabilitate cordis humani

23. Nihil est in me corde meo fugacius; quod quoties me deserit, et per prauas cogitationes defluit, toties Deum offendit. Cor meum cor uanum, uagum et instabile, dum suo ducitur arbitrio, et diuino  caret consilio, in se ipso non potest consistere; sed omni mobili mobilius, per infinita distrahitur, et hac atque illac per innumera discurrit. Et dum per diuersa requiem querit, non inuenit; sed in labore miserum, a requie uacuum manet: sibi non concordat, a se dissonat; a se resilit, uoluntates alternat, consilia mutat, edificat noua, destruit uetera, destructa reedificat, eadem iterum atque iterum alio et alio modo mutat et ordinat, quia uult et non uult, et nunquam in eodem statu permanet. Sicut enim molendinum uelociter uoluitur, et nichil respuit, sed quidquid imponitur molit; si autem nichil apponitur, se ipsum consumit: sic cor meum semper est in motu, et nunquam requiescit; sed siue dormiam, siue uigilem, somniat et cogitat quidquid ei  occurrit. Et sicut molendinum arena, si imponatur, exterminat, pix inquinat, palea occupat; sic cor meum cogitatio amara turbat, immunda maculat, uana inquietat et fatigat. Ita cor meum dum futurum non curat gaudium, nec diuinum querit auxilium, ab amore celestium elongatur, et in amore terrestrium occupatur. Cumque elabitur ab illis, et inuoluitur in istis, uanitas illud recipit, curiositas deducit, cupiditas allicit, uoluptas seducit, luxuria polluit, torquet inuidia, turbat iracundia, cruciat tristitia; sicque miseris casibus submergitur omnibus uitiis, quoniam unum Deum, qui ei sufficere poterat, dimisit.

24. Per multa dispergitur, et huc illucque querit ubi requiescere possit, et nichil inuenit quod ei sufficiat,  donec ad ipsum redeat. A cogitatione in cogitationem ducitur, et per uarias occupationes et affectiones uariatur, ut saltem uarietate ipsarum rerum impleatur, quarum qualitate satiari non potest. Sic labitur cordis miseria subtracta diuina gratia. Cumque ad se reuertitur, et discutit quod cogitauit, nil reperit; quia non opus fuit, sed importuna cogitatio, que componit multa de nichilo. Sic denique decipit imaginatio, quam demonum format illusio. Imperat mihi Deus ut prebeam illi cor meum; et quia imperanti Deo non sum obediens et subditus, mihi sum rebellis et contrarius. Unde mihi subiugari non potero, donec illi fuero subiectus; mihique seruiam nolens, qui ei nolo seruire uolens. Idcirco  plura machinatur cor 330 meum uno momento, quam omnes homines perficere possent uno anno. Cum Deo non sum unitus, et ideo in me ipso sum diuisus. Cum illo uero uniri non possum, nisi per caritatem, nec subiici nisi per humilitatem, nec uere humilis esse nisi per ueritatem.

25. Expedit ergo ut in ueritate me discutiam, et cognoscam quam uilis, quam fragilis, et quam labilis sum. Deinde cum omnes miserias meas cognouero, necesse est illi inheream, per quem sum, sine quo nichil sum, et nichil facere possum. Et quia a Deo peccando recessi, nisi per ueram confessionem ad illum redire non possum. Fateri ergo oportet quod fatendum est; quia nunquam eo modo aut ea intentione, qua peccaui, peccata confessus sum; nec  omnium recordatus sum, aut propter uetustatem, aut propter multitudinem. Si autem confessus sum, non pure confessus sum propter turpitudinem. Confessionem etiam meam diuisi, ut diuersis sacerdotibus diuersa manifestarem: et ita uenia carui, ad quam per partes peruenire putaui. Exsecranda namque fictio est, peccatum diuidere, et superficie tenus radere, non intrinsecus eradicare. Non enim utilis est confessio, nisi sit in oris ueritate, et cordis puritate. Et ut tres sint qui testimonium nobis dent in celo, Pater, Filius, et Spiritus sanctus, addamus testes sacerdotes cordi nostro et ori, ut in ore duorum uel trium testium stet omne uerbum.

26. Sed dicis: Sufficit mihi soli Deo confiteri, quia sacerdos sine eo a peccatis me absoluere non  potest. Ad quod non ego, sed beatus Iacobus respondet dicens: Confitemini alterutrum peccata uestra . Conueniens namque ualde est, ut nos qui peccando Deo contumaces fuimus, penitendo supplices sacerdotibus et ministris eius simus, ut homo qui ad gratiam conseruandam mediatore non eguit, iam eam recuperare non nisi per mediatorem hominem possit. Gemat ergo et suspiret; et anxius pro peccato timeat, et expauescat: sollicitus discurrat, auxiliatores et intercessores querat; prosternat se humiliter homini, qui humiliter adstare noluit Creatori. Nam et hoc saluberrimum est, ut homo corde peniteat, et ore delictum suum confiteatur: quatenus Deus, qui pius adest per gratiam, cor ad penitentiam compungat: deinde adsit, ut confitenti  peccatorum ueniam tribuat. Quod si forte peccator uere peniteat, sed intercurrente articulo necessitatis, ad confessionem peruenire non possit; confidenter credere debemus, quod summus Sacerdos complet in eo quod mortalis non potuit. Et iam apud Deum factum constat, quod homo quidem uere uoluit, sed non ualuit adimplere; quia confessionem non contemptus exclusit, sed impediuit necessitas.



CAPUT X De impatientia correctionis, et accusatione propriorum defectuum ac uitiorum.

27. In capitulo, ubi peccata mea emendare debui, peccatis peccata addidi Cum de illis accusatus fui,  aut aliquo modo excusaui, aut ex toto negaui; aut, quod deterius est, defendi, et impatienter respondi: cum nullum sit peccatum a quo non sim contaminatus, aut contaminari non possim. Iustum est ergo, ut omni excusatione remota emendationem promittam, undecunque aut a quocunque accuser; quatenus sic liberari ualeam a peccato perpetrato uel perpetrando. Multitudinem iniquitatum mearum expauescens, aliorum transgressiones reprehendere timui, et ideo mortis auctor exstiti; quia uirus quod clamando expellere potui, non expuli. Indignatus sum aduersus alios, qui me de uitiis meis reprehendebant; et quos amare debui, odiui. Illa que mihi nocebant, uel displicebant, desideraui ut non essent. Sciebam tamen quod in natura sui erant bona,  et a bono factore facta; sed ideo mihi nocebant, quia malus eram, et male illis utebar. Nihil enim mihi contrarium est, nisi ego ipse. Mecum est quidquid mihi nocere potest, et ego ipse mihi sarcina sum.

28. Optaui etiam ut Deus peccata mea nesciret, aut punire nollet, aut non posset; et ita uolui Deum esse insipientem, iniustum et impotentem: quod si esset, Deus 331 non esset. Non est superbia super superbiam meam, propterea longe a salute mea, uerba delictorum meorum, suspecta est siquidem Deo superbia et odiosa; nec fieri potest ut cum eo in gratiam reuertatur. Diuersum utriusque hospitium, nec in eodem cohabitant animo, quibus non licuit cohabitare in celo. In celo nata est; sed  uelut immemor qua uia inde cecidit, illuc postea redire non potuit. Cum er pluuia, uel nimio frigore, aut calore turbatus fuit, contra Deum inique murmuraui. Omnia namque que ad usum uite accepimus, ad usum culpe conuertimus. Quapropter iustum est ut qui in cunctis peccauimus, in cunctis feriamur. Sepe ad sacrum Mysterium uocem meam fregi, ut dulcius cantarem: magis delectabar in uocis modulatione, quam in cordis compunctione. Deus uero, cui non absconditur quidquid illicitum perpetratur, non querit uocis lenitatem, sed cordis puritatem. Nam dum cantor mulcet populum uocibus, Deum irritat prauis moribus. Licentiam loquendi uel aliquid faciendi, sepe nimia importunitate,  uel calliditate a prelatis meis extorsi: non attendens miser, quoniam ille se decipit, qui occulte uel aperte satagit ut hoc ei Pater spiritualis iniungat quod ipse desiderat.

29. Acum, uel cultellum, uel aliquid utile multoties nimium desideraui, nec confessus sum; quia peccatum non estimabam, propter rei uilitatem. uerumtamen non multum distat quecunque substantia uilis uel pretiosa requiratur, dum equaliter sit corruptus affectus. Non enim cultellus in uitium est, sed cultelli appetitus: neque aurum in uitium est, sed auri cupiditas. In labore non laboraui quantum debui, uel quantum potui. In silentio etiam fui otiosus, quod est maximum peccatum. In silentio namque nemo sic debet esse otiosus, ut in eodem  otio utilitatem non cogitet proximi: nec sic actuosus, ut Dei contemplationem non requirat. Parum enim proficit, qui alteri non prodest, cum potest. De uitiis meis multoties me iactaui; putans esse insigne uirtutis, ubi erat lapsus criminis. De uirtutibus etiam uitia feci. Iustitia namque dum suum modum excedit, crudelitatis uitium gignit: et nimia pietas dissolutionem discipline parturit. Sic sepe uitium est quod uirtus putatur. Sic remissa segnities mansuetudo creditur, et pigritie uitium quietis uirtutem imitatur. Finxi me esse quod non eram: dixi me uelle quod nolebam, uel nolle quod uolebam. Aliud ore dicebam, et aliud corde uoluebam: et ita sub ouina pelle uulpinam conscientiam conseruabam. uulpina plane conscientia est tepida conuersatio,  animalis cogitatio, ficta confessio, breuis et rara compunctio; obedientia sine deuotione, oratio sine intentione, lectio sine edificatione, sermo sine circumspectione.

30. O quam dura mihi sunt ista que loquor! quoniam meipsum loquendo ferio. uerumtamen quia me peccatorem non nego, sed peccatum meum cognosco, erit fortasse apud Deum pium iudicem ipsa cognitio culpe, impetratio uenie. Dicam ergo, dicam miseriam meam, si forte sua pietas moueat illum. Dicam peccatum meum, quoniam notitia peccati initium est salutis. Magnam porto coronam, et uestem rotundam; regulam seruo ieiuniorum; statutis psallo horis, sed cor meum longe est a Deo meo. Exteriorem superficiem intuens [al. mundans],  salua mihi omnia arbitror, non sentiens uermem interiorem qui interiora corrodit. Unde Oseas, Comederunt alieni robur meum, et ignoraui : et ideo pergens totus in ea que foris sunt, et ignarus interiorum meorum, sicut aqua effusus sum, et ad nichilum redactus sum, preteritorum obliuiscens, presentium negligens, futura non prouidens. Ingratus sum ad beneficia, pronus ad mala, et tardus ad bona.

31. Si me non inspicio, nescio meipsum: si autem me inspicio, tolerare me non possum; tanta inuenio in me que digna sunt reprehensione et confusione: et quanto me subtilius et sepius discutio, tanto plures abominationes in angulis cordis mei  inuenio. Ex quo namque peccare cepi, nunquam unum diem sine peccato transire potui; nec adhuc peccare cesso, sed de die in diem peccata peccatis addo, et ea que pre oculis habeo, inspicio, nec gemo; erubescenda uideo, nec erubesco. Dolenda intueor, nec doleo: quod est mortis signum, et damnationis 332 indicium. Membrum enim quod dolorem non sentit, mortuum est; et morbus insensibilis, est incurabilis. Leuis sum et dissolutus, nec me corrigo, sed ad peccata que confessus sum, quotidie redeo; nec caueo foueam, in quam miser ego cecidi, uel alios cadere feci, aut uidi. Cumque plorare et orare deberem pro malis que feci, et bonis que neglexi, proh dolor! uersum est mihi in contrarium. Nam tepui et frigui a feruore orationis,  et iam sine sensu frigidus remansi: et ideo flere meipsum non possum, quoniam gratia lacrymarum recessit a me.



CAPUT XI. De indiuiduo comitatu conscientie nos ubique remordentis.

32. Peccata mea celare non possum, quoniam quocunque uado, conscientia mea mecum est, secum portans quidquid in ea posui, siue bonum siue malum. Seruat uiuo, restituet defuncto depositum quod seruandum accepit. Si male facio, adest illa; si autem bene facere uideor, et inde extollor, adest illa. Adest uiuo, sequitur mortuum. Ubique mihi gloria, uel confusio est inseparabilis pro qualitate  depositi. Sic, in domo propria, et a propria familia habeo accusatores, testes, iudices et tortores. Accusat me conscientia, testis est memoria, ratio iudex, uoluptas carcer, timor tortor, oblectamentum tormentum. Quotquot enim fuerunt oblectamenta mala, tot erunt tormenta dira in pena: nam inde punimur, unde delectamur



CAPUT XII. De tribus inimicis hominis, carne, mundo et diabolo.

33. Adiuua me, Domine Deus meus, quoniam inimici mei animam meam circumdederunt: corpus scilicet, mundus, et diabolus. A corpore fugere non possum, nec ipsum a me fugare. Circumferre illud necesse est, quoniam alligatum est mihi: perimere  non licet, sustentare cogor; et cum illud impinguo, hostem meum aduersum me nutrio. Si enim satis comedero, et id robustum fuerit, sanitas et fortitudo eius mihi aduersantur. Mundus uero circumcingit et obsidet me undique, et per quinque portas, uidelicet per quinque corporis sensus, scilicet uisum, auditum, gustum, odoratum et tactum, sagittis suis me uulnerat; et mors intrat per fenestras meas in animam meam. Respicit oculus, et mentis sensum auertit. Audit auris, et intentionem cordis inflectit. Odoratus cogitationem impedit. Os loquitur, et fallit. Per tactum ardor libidinis pro aliqua parua occasione excitatur; et nisi illico respuatur, subito totum corpus occupat, urit et incendit. Primo carnem  cogitatione modicum titillat: deinde delectatione turpi mentem maculat; et ad extremum per consensum prauitatis sibi mentem subiugat. Porro diabolus quem uidere non possum, et ideo minus ab eo mihi cauere, tetendit arcum suum, et in eo parauit sagittas suas, ut uulneret me repente. Narrauit ut absconderet laqueos suos, et dixit: Quis uidebit eos?  Laqueum posuit in auro et argento; et in omnibus quibus abutimur, cum illis male delectamur et illaqueamur. Nec solum laqueum posuit, sed et uiscum. uiscus est amor possessionis, affectus cognationis, cupiditas honoris, et carnis uoluptas: quibus anima inuiscatur et irretitur, ne pennis contemplationis per plateas superne Sion uolare possit. Sagitte diaboli sunt ira, inuidia,  luxuria, et cetera quibus anima uulneratur. Et quis est ille qui iacula eius ignea exstinguere possit?

Proh dolor! his telis superatur sepe fidelis
   Heu mihi! quot uideo bella parata mihi!

34. Undique tela uolant, undique tentamenta, undique pericula. Quocunque me uertam, nulla securitas est. Et que mulcent, et que tristant, uel molestant, omnia timeo: esuries et refectio, somnus et uigilie, labor et quies pugnant contra me. Non minus suspectus est mihi iocus, quam ira. Multos siquidem iocando scandalizaui. Nec minus prospera uereor quam aduersa. Prospera namque suauitate sua incautum me faciunt, et 333 decipiunt. Aduersa uero quia aliquid amaritudinis habent, uelut potiones amare me suspectum et timidum faciunt.  Magis timeo malum quod facio in abscondito, quam quod in aperto. Malum namque quod nemo uidet, nullus reprehendit: et ubi non timetur reprehensor, securus accedit tentator, et facilius perpetratur iniquitas. Nimirum utrobique bellum, utrobique periculum, utrobique timendum: et sicut in hostili regione uersantibus, hac illacque circumspiciendum est, et ad omnem strepitum circumagenda est ceruix. Caro suggerit mihi mollia, mundus uana, diabolus amara. Quia quoties carnalis cogitatio mentem importune pulsat de cibo et potu, de somno, ceterisque similibus ad carnis curam pertinentibus, caro mihi loquitur. Cum de ambitione seculi, de iactantia, de arrogantia cogitatio uana in corde uersatur, de mundo est. Quando autem ad iram et iracundiam,  et amaritudinem animi prouocor, diabolica suggestio est: cui non aliter quam ipsi diabolo resistendum est, nec aliter ab ea cauendum quam ab ipsa damnatione. Demonum officium est suggestiones malas ingerere: nostrum est illis non consentire. Nam quoties resistimus, diabolum superamus, angelos letificamus, Deum honorificamus. Ipse enim nos hortatur ut pugnemus, adiuuat ut uincamus: certantes in bello spectat, deficientes subleuat, uincentes coronat.



CAPUT XIII. De impugnatione trium dictorum inimicorum.

35. Caro mea de luto est, et ideo lutosas et uoluptuosas cogitationes ab illa habeo; uanas et curiosas  a mundo; a diabolo malas et malitiosas. Isti tres inimici me impugnant et persequuntur, nunc quidem aperte, nunc uero occulte, semper autem malitiose. Diabolus namque plus confidit in adiutorio carnis, quoniam magis nocet domesticus hostis. Illa uero ad subuersionem meam cum illo fedus iniit: utpote de peccato nata, et in peccato nutrita; uitiis corrupta ab ipsa origine, sed multo amplius uitiata praua consuetudine. Hinc est quod tam acriter concupiscit aduersus spiritum: quod assidue murmurat, et impatiens est discipline: quod illicita suggerit, nec rationi obtemperat, nec inhibetur ullo timore. Huic accedit, hanc adiuuat, hac utitur tortuosus ille serpens hostis humani generis: cui nullum aliud est desiderium, nullum negotium, nullum  studium, nisi perdere animas nostras. Hic est qui iugiter malum machinatur, argute loquitur, artificiose suggerit, callide decipit. Illicitos motus insuffiat, uenenatas cogitationes inflammat: mouet bella, nutrit odia, incitat gulam, mouet libidinem, desideria carnis instigat, et peccati occasiones parat, et mille nocendi artibus corda hominum pulsare non cessat. Hinc est quod baculo nostro nos cedit, et manus nostras proprio cingulo ligat: ut caro que data est nobis in adiutorium, fiat nobis in ruinam et scandalum. Grauis lucta, et graue periculum est aduersus domesticum hostem pugnare: maxime cum nos aduene simus, et ille ciuis. Ille suam inhabitat regionem: nos exsules sumus et peregrini. Magnum quoque discrimen est aduersus diabolice  fraudis astutiam tam crebros, imo continuos sustinere conflictus: quem astutum fecit tam natura subtilis, quam longa exercitatio malitie huius.



CAPUT XIu. De desiderio patrie celestis, et summa eiusdem felicitate.

36. Eripe me de inimicis meis, Deus meus, et ab his qui oderunt me, quoniam confortati sunt super me. Ego uero qui usque ad hunc diem contra me uixi, iamiam per tuam gratiam mihi uiuere incipiam. Sic enim in hoc mundo uiuere debemus, ut cum corpus ceperit a uermibus deuorari in sepulcro, anima letetur cum sanctis in celo. Illuc spiritus dirigendus est, quo est iturus: illuc festinare debemus, ubi semper uiuamus, et ubi mori amplius  non timeamus. Si sic amamus istam labilem et caducam uitam, ubi cum tanto labore uiuimus, ubi comedendo, bibendo, dormiendo, uix carnis necessitatibus 334 satisfacimus: multo magis amare debemus uitam eternam, ubi nullum laborem sustinebimus, ubi summa semper iucunditas, summa felicitas, felix libertas, et felix beatitudo; ubi similes erunt homines angelis Dei, et fulgebunt iusti sicut sol in regno Patris eorum . Qualis, putas, tunc erit splendor animarum, quando solis splendorem habebit lux corporum? Nulla erit ibi tristitia, nulla angustia, nullus dolor, nullus timor, nullus ibi labor, nulla mors, sed perpetua sanitas semper ibi perseuerat.

 37. Non surgit ibi malitia, nec carnis miseria. Nulla est ibi egritudo, nulla omnino necessitas: non est ibi fames, non sitis, non frigus, non estus, non lassitudo ieiunii, nec ulla tentatio inimici, nec peccandi uoluntas, nec delinquendi facultas, sed totum letitia, totum exsultatio possidet. Homines quoque angelis sociati, sine ulla carnis infirmitate in perpetuum manebunt. Ibi erit iucunditas infinita, beatitudo sempiterna: in qua qui semel suscipitur semper tenetur. Ibi est requies a laboribus, pax est ab hostibus, amenitas de nouitate, securitas de eternitate, suauitas atque dulcedo de Dei uisione. Et quis non illic habitare uehementer desideret, et propter pacem, et propter amenitatem, et propter eternitatem, et propter Dei uisionem? Nullus est ibi  peregrinus, sed quicunque illuc uenire merebuntur, securi in propria patria manebunt, semper leti, et semper satiati de uisione Dei. Et quanto plus aliquis hic Deo obediens fuerit, tanto ampliorem ab eo mercedem ibi recipiet: quantoque amplius Deum amabit, tanto propius uidebit quem cernere cupit.



CAPUT Xu. De proprietatibus et affectionibus ueteris hominis, eiusque mortificatione et mutatione per Christum.

38. Dies hominis sicut umbra super terram, et nulla est mora: et tunc proprie nichil est, cum stare uidetur. Cur ergo thesaurizat in terra homo, cum sine dilatione transeat, et illud quod colligitur, et ipse qui colligit? Et tu homo, quem fructum exspectas in mundo, cuius fructus ruina est, cuius finis  mors est? Utinam saperes, et intelligeres, ac nouissima prudenter prouideres! Scio quemdam qui per annos plurimos tecum familiariter uixit, ad mensam tuam sedit, cibum de manu tua sumpsit, in sinu tuo dormiuit, cum uoluit tecum colloquium habuit: hic iure hereditario seruus tuus est. Sed quia ab ineunte etate delicate nutristi eum, et uirge pepercisti, contumax effectus est: leuauit calcaneum suum super caput tuum, et te in seruitutem redegit, et tui crudeliter dominatur.

39. Sed fortasse dices: Quis est hic? uetus homo tuus, qui conculcat spiritum tuum, qui pro nichilo habet terram desiderabilem, qui sola que carnis sunt sapit. Homo iste a natiuitate cecus est, et  surdus, et mutus; inueteratus dierum malorum, rebellis uirtuti et ueritati, inimicus crucis Christi. Deridet innocentem, et simpliciter transeuntem; ambulat in magnis et in mirabilibus supra se. Arrogantia eius est plus quam fortitudo eius. Nullum reueretur. Dicit in insipientia sua: Non est Deus. Tabescit bonis, et malis pascitur alienis. Immundis cogitationibus pascitur; non fatigabitur in illis transgrediens usque ad finem. Dispergit et dissipat propria, sicut prodigus; cupit et rapit aliena, sicut auarus; turpitudinem et ignominiam congregat sibi; simulans et callidus prouocat iram Dei. Homo iste totus in peccatis natus est, et sic nutritus, amicus iniquitatis, filius mortis, uas ire in contumeliam, aptus ad interitum. Qui cum talis sit, enarrat iustitias  Dei, et assumit testamentum eius per os suum. Odit disciplinam, proiicit dominum suum post dorsum suum. Cum uidet furem, currit cum eo, et cum adulteris portionem suam ponit. Aduersus filium matris sue ponit scandalum . Super terram etiam thesaurizat iram in die ire. uult a te hereditatem tuam tollere, et desuper terram auferre: et tu tantam iniuriam non uindicas, sed dissimulas, nec ei uerbum durum loqueris, nec uultum iratum ostendis, sed blandienti tibi arrides? Ludis cum 335 illusore: nescis quia Ismel est qui tecum ludit?  Ludus iste non est pueritie, nec simplicitatis, uel innocentie; sed illusio est anime, sed persecutio, sed mors. Iam te in foueam, quam fecit, precipitauit:  iam effeminatus es, iam iugo miserrime seruitutis pressus, sub pedibus eius misere et uiliter conculcaris.

40. O miser et miserabilis homo! quis te liberabit de uinculo improperii huius? Exsurgat Deus, et cadat armatus iste: cadat et conteratur inimicus homo, contemptor Dei, cultor sui, amator mundi, seruus diaboli. Quid tibi uidetur? Si recte sentis, mecum dices: Reus est mortis, crucifigatur. Noli ergo dissimulare, noli differre, noli parcere; sed festinanter, audacter, instanter crucifige hominem istum, sed cruce Christi, in qua est salus et uita: ad quem si ex corde clamaueris, Crucifixus tuus audiet te, benigne respondens, Hodie mecum eris in paradiso . O Christi pietas! o inopinata  salus miseri! Tam gratuita est et probata dilectio Dei, tam stupenda dulcedo, tam inopinata dignatio, tam inuicta mansuetudo, ut qui ad eum  clamauerit, exaudiat illum, quoniam misericors est. O quanta est misericordia Dei! quam ineffabilis mutatio dextere Excelsi! Heri eras in tenebris, hodie in splendore lucis: heri in ore leonis, hodie in manu mediatoris: heri in porta inferni, hodie in deliciis paradisi. Sed quid prosunt he littere admonitionis, nisi deleas de libro conscientie tue litteras mortis? Quid prosunt hec scripta, lecta et intellecta, nisi temetipsum legas et intelligas? Da ergo operam interne lectioni, ut legas, inspicias, et cognoscas teipsum: legas ut diligas Deum, ut pugnes et uincas mundum et omnem inimicum; quatenus labor conuertatur in requiem, luctus in gaudium, et post tenebras huius uite uideas ortum surgentis aurore; uideas etiam meridianum Solem iustitie, in quo  sponsum cum sponsa prospicies, unum eumdemque Dominum glorie, qui uiuit et regnat per infinita secula. Amen  .





336 TRACTATUS DE INTERIORI DOMO SEU DE CONSCIENTIA AEDIFICANDA. 





[NOTA]

Hic tractatus inter opera Hugonis a Sancto-uictore recensetur, et inter quatuor libros de Anima numeratur ordine tertius. uidetur tamen esse cuiusdam monachi Regulam S. Benedicti profitentis: nam cap. 20, n. 40, meminit cuculle; et, ni fallor, est cuiusdam Cisterciensis Bernardo equalis, ut ex uictus qualitate cap. 30 relata coniicere fas est. Cuiuscunque sit, Bernardi non est. Pius tamen et utilis est, sed sine ordine et methodo; presertim a cap. 24 uaria documenta congerit, repetens subinde priores materias, et pleraque ex libro Meditationum precedentium. Distinctio capitum in Hugonis operibus reperta, nobis congruentior uisa est, et hanc fere sequemur, sed summariis capitum passim mutatis.



PROeMIUM.


Domus hec, in qua habitamus, ex omni parte sui ruinam nobis minatur. Idcirco quia in breui est casura, alia nobis est edificanda. Redeamus ergo ad nos, et discutiamus conscientiam nostram. Nam sicut corpus nostrum tabernaculum dicitur, in quo militamus, sic conscientia nostra domus uocatur, in qua post militiam requiescimus: et ille recte militat, qui per militiam quam exercet in corpore, domum edificat conscientie. Diligenter exerce agrum tuum, ait Sapiens, ut postea edifices domum tuam . Ager iste corpus nostrum est, cuius sensibus et motibus sic recte utimur: animique  imperio eos subiicientes in usum uirtutis inflectimus, dum corpus animo indesinenter, et animus Deo ex toto subiicitur. His nimirum modis interior conscientia edificatur: quam utique bonam faciunt preteritorum malorum condigna satisfactio, et instantium malorum cauta prouidaque declinatio. Condigna satisfactio est mala facta corrigere, et correcta non reiterare. Conscientia uero perpetua est, que nunquam finitur, sicut nec anima. Que cum sit immortalis, sicut non potest esse non anima, sic nunquam potest esse sine conscientia. Conscientia namque est inseparabilis  gloria, uel confusio uniuscuiusque pro qualitate depositi.



CAPUT PRIMUM. De conscientia prius mundanda et pacanda, quam edificanda.

1. Hec ergo conscientia, in qua anima perpetuo mansura est, edificanda est, sed prius mundanda. Et quis eam mundabit? Profecto Deus et homo: homo, per cogitationes et affectiones; Deus uero, per misericordiam et gratiam. Cogitationes et affectiones necessarie sunt in conscientie mundatione: cogitationes, in inuestigatione ueritatis; affectiones, in exercitatione uirtutis. Porro misericordia modo delet peccatum; modo dat uirtutem resistendi peccato:  nunc subtrahit peccandi occasionem; nunc immittit amaritudinem: plerumque sanat affectionem. Gratia adiuuat ad bonum, defendit contra malum, erudit ad utrumque discernendum. Homo igitur per ueritatem stimulatus, peccata sua confitetur: Deus autem per misericordiam flexus, confitenti miseretur. Omnis namque spes uenie et misericordie in confessione est, nec potest quis iustificari a peccato, nisi prius fuerit confessus peccatum. Ex eo enim unusquisque iustus esse incipit, ex quo sui accusator exstiterit.

2. Felix conscientia, in qua misericordia et ueritas obuiauerunt sibi, iustitia et pax osculate sunt . ueritas confitentis et misericordia  miserentis obuiauerunt sibi, quoniam non potest illi misericordia deesse, qui se cognoscit in ueritate. Osculum iustitie est, inimicos diligere, parentes et propria queque propter Deum relinquere, illatam iniuriam patienter ferre, oblatam gloriam ubique declinare. Osculum pacis est, odientes inuitare ad pacem, discordantes ad concordiam reuocare, aduersarios pacifice sustinere, errantes pie et benigne docere, merentes clementer mulcere, et cum omnibus pacem habere. Beata illa anima, que in pace Christi fundata est et in Dei amore solidata: que cum exterius bella patitur, pax interius non turbatur. In qua quecunque molestie foris perstrepant, usque ad silentium interne quietis non irrumpunt: quoniam gustu interne dulcedinis tacta, intus est per  desiderium collecta; nec iam foris enormiter in carnis uoluptates dissoluitur, quia totum intus possidet in 337 quo delectatur; atque ita in semetipsa pacificata, dum nichil est quod foris appetit, tota per amorem intus requiescit; et cum tota ad internum gaudium colligitur, ad imaginem Dei reformatur, quam in se ueneratur. Talem animam frequenter uisitant Angeli atque Archangeli, et honorificant, utpote Dei templum, et Spiritus sancti habitaculum, Esto igitur templum Dei, et Deus excelsus habitabit in te. Anima enim Deum habens in se, templum Dei est, in quo diuina mysteria celebrantur.

3. Porro anima que non studet in se consistere, nec in amore Dei desiderium figere, per oculos et aures,  aliosque corporis sensus foras egreditur, atque in his exterioribus delectatur. Sed cum inuenerit portas istas clausas, tunc rediens ad se, et uidens se nudam et desolatam, inestimabili confusione et horrore concutietur. Et quia mundi consolationem quesiuit, illam que a Deo intus in conscientia datur, non habebit. Et non solum eam dedignabitur Deus uisitare, sed nec ipsa quidem, male sibi conscia, seipsam poterit tolerare. Requiem in se non poterit habere, quoniam illum dereliquit cum quo habitare et requiescere debuit. Cogita ergo in societate aliorum nunc positus, quia non poteris semper manere cum illis. Et interim elige tibi socium illum, qui cum subtracta tibi fuerint hec omnia, tibi fidem seruabit, qui dilectoribus suis fidem seruat, nec recedit in  tempore angustie. Deus tuus ille est, quem eligere debes.

4. Omnes igitur cordis distractiones, et mentis fluctuationes in unum collige, et in solo Deo totum desiderium tuum fige ibi sit cor tuum, ubi est thesaurus tuus desiderabilis multumque amabilis. Ipse enim frequenter uisitat et libenter inhabitat tranquillitatem cordis, et otium quiete mentis; quoniam pax est, et in pace factus est locus eius . Propterea talem te prepara, ut tecum adsit Deus; sit in ore, sit in corde: semper tecum eat, tecum redeat; nec recedat a te. Nunquam ille te dimittet, nisi prior illum dimiseris. Ubicunque fueris, nunquam solus esse poteris, si Deus tecum erit.  Munda igitur conscientiam tuam, et semper paratus esto, ut quacunque hora uenerit Dominus, et tecum habitare uoluerit, paratam sibi in te inueniat mansionem. Ipse namque dixit: Facite mihi sanctuarium, et ego habitabo in medio uestri .

5. Studeamus ergo templum Deo edificare in nobis: primo quidem ut in singulis nobis, deinde ut in omnibus simul inhabitet; quia nec singulos dedignabitur, nec uniuersos. Primo igitur studeat unusquisque, ne dissideat ipse a semetipso: quoniam omne regnum in seipsum diuisum desolabitur, et domus supra domum cadet ; nec intrabit Christus, ubi parietes inclinati fuerint, et macerie depulse. uult habere anima corporis sui domum  integram, et exire eam necesse est, si fuerint a se inuicem membra dispersa. uideat igitur et ipsa, si desiderat Christum per fidem inhabitare in corde suo, id est in seipsa: uideat et sollicite caueat, ne a se inuicem membra eius dissideant; id est, ratio, uoluntas, et memoria. Dignum habitaculum parat Deo, cuius nec est ratio decepta, nec uoluntas peruersa, nec memoria inquinata. Felix illa anima est, que domum cordis sui sic de peccatorum sordibus studet emundare, et sanctis ac iustis operibus adimplere, ut in ea non solum angelos, uerum etiam Dominum angelorum habitare delectet. Mundata domo, cunctisque malis ab ea exclusis, omnibus bonis impleatur; ne sit nobis necessarium aliquid foris querere, qui omnia forinseca reliquimus.



CAPUT II. De septem columnis erigendis ad edificandam domum conscientie, et in primis de bona uoluntate, que est columna prima.


6. Sapientia ergo edificet sibi domum: erigat columnas septem, quibus tota fabrica innitatur. Domus est conscientia: columne sunt bona uoluntas, memoria, scilicet memorem esse beneficiorum Dei; cor mundum, animus liber, spiritus rectus, mens deuota, ratio illuminata. Prima igitur columna prior erigatur. Nam inter omnia Dei dona, que ad salutem hominis spectare uidentur, 338 primum et principale bonum, bona uoluntas esse cognoscitur, per quam imago similitudinis Dei in nobis reparatur. Primum est, quia a bona uoluntate bonum omne inchoatur.  Principale est, quoniam bona uoluntate nichil hominibus utilius datur. Quidquid homo facit, bonum esse non potest, nisi ex bona uoluntate procedat. Sine bona uoluntate omnino saluari quispiam non potest: cum bona uoluntate nemo perire potest. uoluntas bona nec dari potest inuito, nec auferri nisi uolenti. uoluntas hominis est potestas Dei. uoluntas hominis est, quia uelle in uoluntate hominis est; et ideo totum meritum in uoluntate est. Quantum uis, tantum mereris. Quantum crescit uoluntas tua bona, tantum crescit meritum tuum. Fac igitur magnam bonam uoluntatem tuam, si uis habere magnum meritum. Ita Deus ut piissimus et misericordissimus pater in eo redemptionem nostram posuit, in quo nullus, nisi uelit, potest egere. Amare  namque homines equaliter possunt, et diuites, et pauperes: etiamsi pecuniam equaliter dare non possunt. uoluntas tamen bona non est, si non operatur quod potest.



CAPUT III. De secunda columna, que est memoria beneficiorum Dei.

7. Recordemur ergo misericordiarum Dei, ut sic accendamur in eius amorem. Reuocemus ad memoriam bona que tribuit nobis; quomodo in periculis sepe constitutos clementer nos eripuit; nec unquam peccatis nostris, quominus misereretur, uinci potuit: oblitos sui de se admonuit; auersos a se reuocauit; uenientes ad se benigne suscepit; penitentibus indulsit; perseuerantes custodiuit; stantes tenuit;  lapsos erexit; malas delectationes in amaritudinem conuertit; et rursus salubriter amaricatis consolationes suas tribuit. Postremo tribulatione purgatis, quietem et pacem perfectam restituit: qui nec peccantibus unquam defuit, ut corrigeret; nec iustis, ut custodiret. Recogitemus quanta bona Deus fecit nobis non rogantibus neque desiderantibus, imo recusantibus; et quam multa peccata dimisit nobis, et a quantis periculis liberauit nos liberator Deus: quam magna dignatio pietatis fuit, quod ingratos et in multis contrarios, a tam multis peccatis custodiuit nos Dei gratia, in que potuimus cadere, sicut in alia multa cecidimus. Idcirco sicut nullum est momentum, in quo non utamur uel fruamur Dei  pietate et misericordia: sic nullum debet esse momentum, in quo eum presentem non habeamus in memoria.



CAPUT Iu. De tertia columna, que est cor mundum.

8. Sequitur ut eum, a quo tanta beneficia accepimus, toto corde diligamus: hoc est, tota cogitatione, tota affectione, sine defectione. Sit cor rectum, ut ei per omnia placeat Deus. Sit rectum rectitudine intentionis, exclusione peruerse cogitationis, assiduitate contemplationis. Sit paratum sequi uoluntatem Dei, in quamcunque partem inclinari eam cognouerit. Sit sursum, ad sola celestia et diuina contemplanda et desideranda. Sit purum, ut nichil morari intra se patiatur mali: nec  modicum quidem offendiculum tolerabile reputet, aut in conscientia sua, aut in aliena. Sit dulce dulci responsione, suaui admonitione, benigna reprehensione, moderata correctione. Sit mundum, ut totius immunditie spurcitias respuens, cogitationum sicut actionum peccata deploret. Defleat pro sua miseria et aliena: lugeat non solum sua delicta, sed etiam aliena: compungatur pro malis que commisit, et bonis que neglexit.



CAPUT u. De animo libero, quarta columna.

9. Animus uero sit liber a mundi sollicitudinibus, a carnis uoluptatibus, a prauis cogitationibus: ut possit, cum uoluerit, aut sibi intendere, aut utilitati fratrum ministrare, aut in contemplatione celestium  requiescere. Sit firmus, ut nulla repentina perturbatione concutiatur; 339 non capiatur illecebris, non frangatur molestiis. Nulla ira, nulla impatientia pacem quietemque animi turbare possit: quoniam Christus pax est, et in pace requiescit pacis amator; et in perturbato animo habitare non potest. Sit consummatus in Dei dilectione. Hoc enim est diligere Deum, illi occupare animum, concipere fruende uisionis eius affectum, habere peccati odium, mundi contemptum: diligere proximum, quem ipse censuit diligendum.



CAPUT uI. De recto spiritu, columna quinta.

10. Spiritus autem sit rectus, ab omnibus terrenis et presentibus prorsus auersus, et Deo inseparabiliter  iunctus et unitus. Pia deuotione ascendat, et uisitet supernas sedes, et multas que in domo Patris sunt mansiones, humiliter se prosternens ante thronum Dei et Agni. Currat per plateas superne Sion: audiat illud melos Angelorum, et cum reuerentia supplicet cunctis ordinibus beatorum spirituum; singulis per se, et simul omnibus se commendans. Tantam uero gratiam non meretur accipere animus, qui in sui cognitione diu exercitatus et plene eruditus non est. Frustra enim cordis oculum erigit ad uidendum Deum, qui nondum idoneus est ad uidendum seipsum. Prius enim necesse est ut cognoscas inuisibilia spiritus tui, quam possis esse idoneus ad cognoscenda inuisibilia Dei. Et si non  potes cognoscere te, non presumas apprehendere ea que sunt supra te.

11. Precipuum et principale speculum ad uidendum Deum, est animus rationalis inueniens seipsum. Si enim inuisibilia Dei, per ea que facta sunt, intellecta conspiciuntur , ubi, queso, quam in eius imagine cognitionis eius uestigia expressius impressa reperiuntur? Tergat ergo speculum suum, mundet spiritum suum, quisquis sitit uidere Deum suum. Beati mundo corde, quoniam ipsi Deum uidebunt . Hoc speculum uerus penitens non cessat quotidie inspicere, tergere, tenere, et custodire. Inspicere, si aliquid in eo reperiat, quod Deo displiceat. Tergere, non solum peccata actionum, uerum etiam cogitationum,  ut nichil in eo remaneat quod Deum offendat. Tenere, ne deorsum corruens, terre per amorem inhereat, et ne inanium cogitationum puluere sordescat. Custodire, ut ille cuius tabernaculum est cum hominibus, cuius delicie sunt esse cum filiis hominum, qui ad ostium stat et pulsat, quacunque hora intrare uoluerit, receptaculum mundum inueniat. Deus enim qui munditie amator est, cor pollutum habitare non potest.

12. Exterso igitur speculo, et diu diligenter inspecto, incipit ei quedam diuini luminis claritas interlucere, et immensus quidam insolite uisionis radius oculis cordis apparere. Ex huius luminis uisione animus inflammatus, incipit munda cordis acie superna et interna conspicere, Deum diligere, Deo  inherere; cuncta que adsunt, tanquam non sint considerat, cunctis suis affectionibus renuntiat, et totus soli incumbit amori, sciens solum illum esse beatum, qui Deum amat. Porro ad tantam gratiam nunquam pertingit mens per propriam industriam. Dei donum est hoc, non hominis meritum. Sed absque dubio talem ac tantam gratiam ille accipit, qui deserit curam seculi, et agit curam sui: qui studet se frequenter cogitare, et diligenter agnoscere, quid ipse est. Redi ergo ad cor tuum, et diligenter discute teipsum. Considera unde uenis; quo tendis; quomodo uiuis; quid agis; quid amittis; quantum quotidie proficis; uel quantum deficis: quibus cogitationibus magis incursaris; quibus affectionibus  frequentius tangeris; uel quibus tentationum maculis a maligno spiritu acrius impugnaris. Cum totum interioris exteriorisque hominis statum et habitum, in quantum possibile est, plene cognoueris, et non solum qualis sis, uerum etiam qualis esse debueras; de cognitione tui poteris subleuari ad contemplationem Dei. Quantum namque quotidie in cognitione proficis, tantum al altiora semper tendis. Sed iam fortassis ascendisti, iam ad cor tuum rediisti, et ibi stare didicisti: nec hoc sufficiat tibi. Disce ibi habitare, et mansionem facere: 340 et qualicunque mentis uagatione inde abstractus fueris, illuc semper redire festina. Absque dubio per multum usum quandoque tibi uertetur in oblectamentum: in tantum ut absque  ulla laboris difficultate possis ibi assiduus esse; quinimo pena tibi potius sit, alibi, quam ibi moram aliquam facere.



CAPUT uII. De mente deuota, columna sexta.

13. Si ergo persenseris desideria tua circa exteriores delectationes affici, et cogitationes tuas iugiter in eis occupari; cum magna sollicitudine compelle eas, nec permittas ad cor tuum intrare: sed redi ad cor tuum, et ibi intrare et habitare omni modo stude. Mens enim que se ad sui considerationem non subleuat, sed adhuc per uaria desideria spargitur, et uariis cogitationibus huc illucque distenditur, non potest seipsam in unum colligere, quia nondum nouit ad seipsam intrare, sed adhuc  in imo est cogitatione et conuersatione. Ideoque non potest ad ea que supra ipsam sunt, penna contemplationis euolare. Discat ergo dispersiones cordis congregare: assuescat in internis suis immorari, studeat euagationes mentis restringere, et exteriora omnia obliuisci. Discat sola bona interiora amare, et illa frequentius cogitare, qui ad celestium contemplationem anhelat, qui in diuinorum notitiam suspirat. Cumque se diligenter attenderit, et diutius quesierit, cum tandem inuenerit qualis sit, restat ut reuelatione diuina cognoscat qualis esse debeat, quale mentis edificium Deo preparare, et quibus obsequiis eum placare oporteat.

14. Qui ita euagationes mentis in unum colligit, et omnes cordis motus in uno eternitatis desiderio  figit, profecto iam ad cor suum rediit, et iam ibi libenter moratur, ac mirabiliter delectatur. Et cum seipsum pre gaudio iam capere non possit, supra seipsum ducitur, et per excessum mentis ad summa eleuatur; atque ita per seipsum supra semetipsum, per cognitionem sui ad cognitionem Dei ascendit, ut discat solum Deum amare, et ipsum indesinenter cogitare, et in eo delectabiliter requiescere. Cum sic amor Christi totum absorbuerit affectum hominis, ut negligens et immemor sui, non nisi Iesum Christum, et ea que sunt Iesu Christi sentiat, tunc demum, ut arbitror, perfecta est in eo caritas. Huic itaque qui sic affectus est, non est onerosa paupertas: iste non sentit iniurias: ridet opprobria,  contemnit damna, mortem lucrum reputat: imo nec mori se putat, cum magis de morte ad uitam transire se sciat. Quem sic amor Dei intrinsecus ligatum tenet, nec ad modicum quidem exire exterius ualet; sed interius in eius desiderio flagrat, tanto amplius, quanto familiarius, et eo uehementius, quo frequentius. Qui sic in amore Dei iugiter delectatur, frequenter mentis excessus patitur: ab omnibus presentibus et terrenis raptus, coram Deo presentatur; et dum pulchritudinem eius considerat, magnitudine pulchritudinis eius attonitus, totus in eius admiratione suspenditur. Miratur Regis gloriam, regni magnificentiam, superne ciuitatis nobilitatem, et ciuium felicitatem; contemplatur etiam glorie decorem, Dei bonitatem, interne suauitatis  dulcedinem, et eterne quietis tranquillitatem. Meditatur Patris potentiam. Filii sapientiam, Spiritus sancti benignitatem, et angelice nature beatitudinem. Delectatur de Deo in Deum, dum eius pietatem miratur, et decorem contemplatur. O quam iucundum sentiretur, si non esset ad tam modicum raptus! Rapitur, dum sola celestia contemplatur, et contemplando iucundatur. Sed cum ibi stare diutius conatur, subito labitur; et rediens ad se nulli potest intimare quod uidit supra se: sed agnitione suauitatis illectus, gustate dulcedinis suauitatem, et illam celestem infusionem letitie spiritualis intra semetipsum miratur. Reuoluit etiam in corde suo tacita mente incorporee lucis claritatem, et intime satietatis saporem, et illud interne quietis secretum,  et summe tranquillitatis arcanum. In huius contemplatione contemplationisque dulcedine mens delectabiliter afficitur, et mirabiliter delectatur. uolet ergo, et non deficiat. uolet, donec ante 341 Regem perueniat, ibique ploret et suspiret, mactetque se in lacrymis: deprecetur ueniam, postulet gratiam; nec inde recedat, quousque Deum quem nimium offenderat, placatum sentiat, et ab eo consolationem recipiat.



CAPUT uIII. De ratione illuminata, columna septima.

15. Denique ratio per mentis excessum in contemplationem sublimium subleuata, et in diuine contemplationis arcanum rapta, atque ibi illuminata  ad cognitionem ueritatis et ueri luminis, inflammata ad desiderium bonitatis, omnes illicitas uoluptates, affectiones, et uagas memorie cogitationes, cordis dispersiones, animi fluctuationes, spiritus euagationes, et mentis distractiones in unum colligit, atque in illo felicitatis fonte totum suum desiderium figit. Locum superiorem ratio semper obtineat, nullusque motus aduersus eam sit rebellis; sed omnia ei obtemperent, sicut et ipsa obtemperat Deo. Si uero aliquem motum ad id quod non debet, uel quomodo non debet, moueri senserit, non consentiat, sed illico resistat. Nam solus consensus reos nos facit, etiamsi aliquid impediat ne opera subsequantur. Tunc enim anima mori, sicut scriptum est, dicitur cum ipsa ratio ad peccatum per  consensum curuatur. Anima enim que peccauerit, ipsa morietur . Resistat ergo ne moriatur: pugnet ut coronetur. Molesta est lucta, sed fructuosa; quia si habet penam, habebit et coronam. Non nocet sensus, ubi non est consensus: imo quod resistentem fatigat, uincentem coronat.



CAPUT IX. De notis et titulis bene edificate conscientie.

16. Sic nimirum, sic edificatur bona conscientia. Bona conscientia est, que peccata preterita punit, et punienda committere refugit: que si peccatum sentiat, peccato non consentit: quam si cogitatio inquinat, ratio lauat. Recta conscientia est, cui suum peccatum displicet, et alieno non consentit: nec propter hoc peccatorem dimittit, nec eius peccatum  dissimulat; et cum corripit, non insultat. Tranquilla est, quia omnibus est dulcis, et nulli grauis: utens amico ad gratiam, inimico ad patientiam, cunctis ad beneuolentiam, et quibus potest ad beneficentiam. Talibus enim domus anime edificatur. Quod si forte, ut fieri solet, fur aduenerit, qui non uenit, nisi ut furetur, et mactet et perdat: si, inquam, fur uenerit, id est uel cordis elatio intrinsecus oriens, uel appetitus humane laudis extrinsecus adueniens, seu aliqua quelibet pestis, que domum istam machinetur perfodere; tunc rationis ira, quasi canis, thesaurum custodiens, euigilet, latret, mordeat et iugulet: irruens in hostes, nemini parcat, nullum intrare permittat; sed clamitet, et excitet intus habitantes ad arma capessenda. Undecunque  uitium, siue clam, siue palam nocere tentauerit, procul illud arceat, ut sit secura conscientia. Secura est quando accusationem non patitur, uel pro tempore boni, uel pro presumptione mali. Munda est et bene sibi conscia, cum nec de preterito iuste accusatur, nec de presenti iniuste delectatur. Pura est, cui Deus nec sua peccata imputat, quia non fecit: nec aliena, quia non approbauit: nec negligentiam, quia non tacuit: nec superbiam, quia in humilitate permansit.



CAPUT X. De cura conscientie preferenda scientie.

17. Multi querunt scientiam; pauci uero conscientiam. Si uero tanto studio et sollicitudine quereretur conscientia, quanto queritur secularis et  uana scientia, et citius apprehenderetur, et utilius retineretur. Cogitare namque de conscientia, sensus est consummatus; et qui custodit illam, semper erit securus. Salua reuerentia sapientie, utilius est currere ad conscientiam, quam ad sapientiam; nisi sapientia illa sit que edificet conscientiam. Tunc enim se intelligit anima, cum illustratur conscientia; 342 tunc impletur cor bona conscientia, cum in se Deum, et in Deo mutua reuolutione seipsam receperit imago creata. Creatrix imago in imagine creata, nichil aliud est nisi sapientia in anima, nisi gloria in conscientia, nisi sanctificatio in arca. O quam ineffabilis est pietas Dei, que tantam maiestatem inclinat ad tantam humilitatem! Qui creauit  nos, creatur in nobis: et quasi parum esset nos Deum patrem habere, uult etiam nos fieri sibi fratrem et matrem. Quicunque, inquit, fecerit uoluntatem Patris mei qui in celis est, ipse meus frater et mater est . Frater, obediendo; mater, generando: frater, per hereditatis participationem; mater, per aliorum instructionem. O fidelis anima, expande sinus, dilata affectus; ne angustieris in uisceribus tuis concipere, quem totus orbis non potuit comprehendere, donec uirgo beata illum fide concepit. Fide namque Christus concipitur, uerbi predicatione nascitur, deuotione nutritur, amore tenetur. Sit ergo conscientia pura, ut Deum conducat ad hospitium nostrum: sit sollicita circa fidele obsequium, ne tanta maiestas recuset  cordis gremium: sit deuota, ut soli Deo placeat, soli Deo intendat, nec recedat ab eo. Talis conscientia letificat animam, et exhibet se Deo gratam, et hominibus et Angelis reuerendam, et sibimetipsi placata et quieta existit.



CAPUT XI. De commodis et fructibus bone conscientie.

18. Conscientia est cordis scientia: que dupliciter intelligitur; uidelicet uel illa que se nouit per se, uel illa que preter se etiam alia nouit ex se. Cor enim et se nouit sua conscientia, et multa alia. Quando nouit se, appellatur conscientia: quando preter se alia, nominatur scientia. Conscientia bona, titulus est religionis, templum Salomonis, ager benedictionis, hortus deliciarum, aureum reclinatorium,  gaudium Angelorum, arca federis, thesaurus Regis, aula Dei, habitaculum Spiritus sancti, liber signatus et clausus, et in die iudicii aperiendus. Nihil est iucundius, nichil tutius, nichil ditius bona conscientia. Premat corpus, trahat mundus, terreat diabolus, et illa erit secura. Bona conscientia secura erit cum corpus morietur; secura, cum anima coram Deo presentabitur; secura, cum utrumque in die iudicii ante tribunal terrificum iusti Iudicis statuetur. Future beatitudinis non est utilius remedium, nec certius testimonium bona conscientia. Cum mundus omni uolubilitate circumrotetur, ploret, rideat, pereat, transeat; nunquam marcescit bona conscientia. Subiiciatur corpus in pena, in ieiuniis maceretur, uerberibus lanietur, equuleo distendatur,  gladio trucidetur, crucis supplicio affligatur; et secura erit conscientia.

19. In speculo conscientie status exterioris et interioris hominis cognoscitur. Anima enim nouit se, que sine speculo est. Speculum mundum, clarum et purum totius religionis, bona conscientia. Sicut enim mulier que uiro suo siue amico placere desiderat, in contuitu speculi imaginem oppositam reddentis, decorem et pulchritudinem faciei componit: sic anima in quibus ab imagine ueritatis discedit, uel in quibus uestigia creatricis imaginis recipiat, in conscientia relegit et intelligit. Non immerito conscientiam speculo comparauimus; quoniam in ea tanquam in speculo rationis oculus, tam quod decens, quam quod indecens est in se, claro aspectu  apprehendere potest.



CAPUT XII. De custodia et refrenatione cordis ad bonam conscientiam necessaria.

20. uita uniuscuiusque non cognoscitur, nisi in conscientia: nec uenitur ab bonam conscientiam, nisi per cordis custodiam. Cor enim suo arbitrio dimissum, aut ad uitam se uertit, aut ad mortem. uelle namque peccare, malum est: peccare, peius: in peccato perseuerare, pessimum est: nolle penitere, mortale. Quidquid igitur cor cogitat, quod ad utilitatem suam uel proximorum 343 quoquo modo non pertineat, respuendum est. De diuersis igitur mundi partibus, in quibus cor uagum et profundum  tenetur, uel uane occupatur, ad seipsum redeat, et seipsum discutiat: cumque inuenerit culpam, timeat penam. Querendo autem culpam, nusquam illam nisi in se reperiat: reperta autem culpa et pene causa, seipsum puniendo se ante se statuat, et tanquam alium se iudicet; se equidem culpatum, ante se afflictum; se reum, ante se iudicem seuerum; se impium, ante se ad pietatem reuersum: proponat se ante se; decernat quid a se faciendum sit de se; iuste in se iniusto infligat iusta flagella. Loquatur etiam sic sibi: Quia pacem deseruisti apud Dominum Deum tuum, et bellum incurristi apud teipsum, scissuram pateris, ut tu a te ipso codemneris. Quia pactum pacis rupisti, uis quod non uis, et non uis quod uis: a teipso condemnaberis. Nolenda  uis: uolenda non uis. Ecce de ore tuo te iudico, serue nequam. Afflige itaque te, et statue te contra faciem tuam, ut aspicias turpitudinem tuam, et recogites stultitiam tuam. Sic igitur in miseriis suis ad seipsum reuertitur cor, et sistitur cor ad cor. uis est quedam que sic de corde operatur, et retinet cor fluxum et uanum; ne profluat in abyssum exterminii. uis ista seu uiolentia rapit regnum celorum. Regnum celorum, inquit Dominus, uim patitur, et uiolenti rapiunt illud . Nobile regnum possidet, qui cor suum possidet. Non regnat, qui in corde suo deditus seruitutibus uitiorum, presidet urbibus et turbis populorum. Solus is regnat, qui deposito cordis imperio, ad leges rationis ordinat tatam familiam motuum interiorum et exteriorum.  Si insurgit rabies leonina, premitur per patientiam: si petulantia hirci, per abstinentiam: si ferocitas apri, per mansuetudinem: si superbia unicornis, per humilitatem.



CAPUT XIII. De mobilitate cordis restringenda per considerationem maiestatis et potentie diuine.

21. Non inuenitur autem inter ceteras artes liberales ars ista pre aliis liberalis, qua teneatur cor quod omni mobili mobilius est, quod omni lubrico lubricosius est. Mobilitate enim naturali instabile, uel in puncto fixum recusat consistere: cuius uita in motu est, et motus est ei uita. Mouet molem totius corporis humani tantillus iste in corde uitalis motus: et qua cerceatur  arte, ut alia mouens, ipse non moueatur? Forte mola asinaria si ad collum ei suspendatur, non moueretur. Imo multo magis cum mola concitaretur. Agendum itaque cum eo est, ut circumeat terram, et perambulet eam; si forte uelociorem, et mobiliorem se inuenire queat. Si super terram similem sui non inuenerit, etiam gyrum celi circumeat, et rotas currum Dei ad cursum suum admoueat. Quid tunc faciet ad illos qui ambulant super pennas uentorum? Forte et cum illis contendere poterit. An et cum illa uirtute curret, que attingit a fine usque ad finem fortiter, et disponit omnia suauiter?  an et illam apprehendet, de qua dicitur, Mobilior est omnibus mobilibus sapientia?  Saltem  cum uiderit tam spatiosis saltibus transilientem suam potentiam, potentiam Creatoris sui, subsistat et dimittat alas suas, retinens se, et habenis deifice comparationis se ad se colligens et cohibens, non transgrediatur terminos suos. Sic enim sancta animalia in uisione Ezechielis, cum fieret uox super firmamentum, quod imminebat capiti eorum, stabant et submittebant alas suas . Quod plane sancti faciunt, cum perlustratis operibus et mirabilibus Dei super intelligibilibus absconditis mysteriis, nichil se scire deprehendunt, sed momento statere omnia opera sua appendunt. Tunc se non a se moueri cor intelligit; quia per se immobile permaneret, nisi qui omnia mouet, illud quoque inter omnia moueret. Mutuatum igitur a Deo cognoscens  motum suum, iam non usurpet ut proprium, sed ut commodatum. Ad uoluntatem namque commodantis, commodatarius uti debet commodato: alioquin furtum facit in re commodata.



344 CAPUT XIu. De admonitionibus diuinis, quibus subinde mouetur cor hominis ad caute utendum creaturis, et rectum sui ipsius regimen.

22. Cum igitur te mouerit Deus, uel moueri uoluerit, o cor humanum, mouearis: aliter non mouearis; quia non esset moueri, sed commoueri. Sed quando te mouet Deus? Cum admonet. Admonet autem sic: uane occuparis, o cor sapiens et omni prerogatiua excellens, in his que uanitates uanitatum sunt. Non te decet his subesse, sed preesse. Te  indigent ista, ut melius et commodius subsistant: tu his neque ad beatitudinem indiges, neque ad immortalitatem. uiaticum quidem iumento tuo preparant in uia, sed si ad mensuram sumantur, non ad superfluitatem. Ex superfluitate enim ciborum quandoque infunduntur iumenta, et in uentris nimiam effluxionem resoluuntur, ita ut ex refectione deficiant. Sic corpus tuum, o princeps et domine corporis, si regulas necessitatis excesserit, et ad barathrum concupiscentie os aperuerit, lacum perditionis sibi effodit in hospitio reparationis, et de remedio comparat exitium, de uehiculo naufragium. Quid proinde? Superfluum tollit necessarium. Aufer superflua, et nulli deerunt necessaria; quia de superfluenti copia aliorum nascitur ualde egra aliorum  inopia.

23. Tuum est male acta corrigere: tuum est in ordine, et officio familiam membrorum corporis, et anime motuum disponere: tuum, singulorum negotia secundum competentiam assignare. Non sit in regno corporis tui, qui leges et iura institutorum tuorum impune preuaricetur; non oculus, non manus, non pes, non auris, non guttur. Quid enim de ignobilioribus et plebeiis membris dicam? Si uel attrectare rebellionem presumpserint, lapidibus obruantur, iaculis increpationum confodiantur, et nouerint regem Salomonem sedere super mulam regis, id est rationem super sensualitatem corporis. Quid si pudibunda illa, que uelato semper nomine  appellantur a pudicis et castis labiis, motu inordinato rempublicam infestauerint? Certe abscindantur, non ferro, sed ieiunio; non detruncatione, sed mortificatione. Utinam, inquit Apostolus, abscindantur qui uos conturbant . His persuasionibus cor effrenatum, in preceps cursum suum rapiens, teneri potest, ut sit bona conscientia. Bona est, si habeat in corde puritatem, in ore ueritatem, in actione rectitudinem. Pro his namque merebitur Trinitatis uisionem. O beata uisio, in qua sic Deus erit notus atque perspicuus, ut uideatur a singulis nobis in singulis nobis: uideatur in seipso; uideatur in celo nouo, et in terra noua, atque in omni que tunc fuerit creatura!



CAPUT Xu. De libro conscientie emendando.

 24. Humana conscientia est Domini uinea, quam excolere debent peccatorum confessio, et eorum satisfactio, et exhibitio bonorum operum, et custodia eorum. Unicuique est liber sua conscientia: et ad hunc librum discutiendum et emendandum omnes alii inuenti sunt. Anima cum de corpore egredietur, nullum alium preter conscientie sue librum secum portare poterit, atque in illo cognoscet quo debeat ire, et quid debeat recipere. Ex his que scripta erunt in libris nostris iudicabimur, et ideo scribi debent secundum exemplar libri uite: et si sic scripti non sunt, saltem corrigendi sunt. Conferamus itaque libros nostros cum libro uite: et si quid aliter habuerint, corrigantur, ne in illa ultima collatione, si quidpiam  aliter inuenti fuerint habentes, abiiciantur. Beatus homo, qui se potest cognoscere et despicere, probare et improbare. Nam qui sibi displicet, Deo placet: et qui sibi uilis est, Deo charus est. Multe sunt scientie hominum, sed nulla melior est illa, qua cognoscit homo seipsum. Quamobrem redeam ad cor meum, et ibi stare assuescam, ut totam uitam meam 345 possim discutere, et meipsum cognoscere. Omnes miserias meas coram Deo effundam, si forte illa sua magna pietas moueat eum. Confitebor ei peccata mea, cui omnia nuda sunt et aperta, quem fallere non possum, quia sapientia est; nec effugere, quia ubique est.



CAPUT XuI. Deplorat homo coram Deo miserias suas, inquietudinem cordis, et ad mala propensionem.


25. Audi ergo, piissime Deus, confessionem meam; et respice ad pietatem tuam, et fac mecum secundum misericordiam tuam. Audi quam sepe de memoria mea te expulit irruens turba plurimarum cogitationum, que uelut plebs ad aliquod spectaculum solent effluere in cor meum. Dum orare uel cantare in monasterio uolo, nescio cuiusmodi stulta cogitatio cor meum rapit, et ducit per diuersa loca. Cumque illud ad me reuoco, tenere non possum, sed illico elabitur, et huc illucque dispergitur, et per innumera effunditur. Idcirco crebra terrenarum cupiditatum illecebra, et uanitatum effusio ita cor meum occupant, ut quod uitare studeam, hoc cogitem,  animoque uoluam. Non enim est in potestate mea cor meum et cogitationes mee, que ex improuiso effuse mentem meam animumque confundunt, atque alio trahunt quam ego proposueram. Ad secularia reuocant, mundana inferunt, uoluptuaria ingerunt, illecebrosa contexunt: ipsoque in tempore quo leuare mentem meam ad te paro, inanibus cogitationibus infectus, ad terrena plerumque deiicior. Huiusmodi perstrepentium cogitationum tumultus a corde quotidie amouere uolo, nec ualeo: sed uisa et audita, dicta et facta ad memoriam reuocant, et in ea cum magna importunitate perstrepunt. Cogitanda cogito, cogitata recogito, et eadem iterum atque iterum replicare non cesso: et cum diu multumque quidquid potero cogitauero, sine cogitationibus esse  non possum, sed intrant et exeunt, atque alie alias introducunt et excludunt. Hec inuitus sustineo; plerumque tamen consentio, cum per ea que uidi, uel feci, sine utilitate, absque discretione, uaga mente discurro. Ita mens mea semper mobilis, et nunquam stabilis, semper uaga et uelut ebria, per diuersa distrahitur. Grauiter pecco, cum cor meum derelinquo; quoniam grauis iactura est que per negligentiam fit. uim patior cum illud me deserit. Confirma cor meum, Deus, quoniam cum stare in semetipso nititur, aliquo modo a semetipso etiam nesciendo deriuatur. Ita peccandi consuetudine etiam cum nescio pecco: et cor meum cor uanum per infinita deducitur, et in multa desideria diuiditur.

26. In nocte uero cum dormire uolo, multarum  rerum imagines et phantasias clausis oculis uideo, easque inuitus tolero: quantoque ab eis aciem mentis auertere nitor, tanto amplius ille se mihi ingerunt, et molestiis turpium cogitationum cor meum maculant. Inde est quod sepe mihi nocuit mortifera delectatio, que ex recordatione preteritorum peccatorum nasci solet, sed maxime ex recordatione libidinis. Hec enim pestis quo pre ceteris uitiis est mihi familiarior, eo ad nocendum procliuior, et ad repellendum difficilior. Nam cum eam repellere uolonolenti mihi se ingerit, blande onerosa, displicendo placens, et placendo displicens. Carnis libidinem nunquam fugere potui, sed semper me persequitur, et cum aliqua delectationis cogitatione, uel uisus  intentione me comprehendere potest, non diebus neque noctibus requiescere sinit. Subtiliter intrat, et mentem occupat, et nisi subito repellatur, allicit et incendit, et quasi uirus pestilentie per totum corpus paulatim se diffundit. Cogitationes prauas multiplicat, affectiones malas generat, delectatione illicita mentem afficit, et ad consensum prauitatis animum inflectit, omnesque anime uirtutes corrumpit. Hac peste cum astrictus teneor, diuelli ab ea uix possum, quoniam stimulos eius confiteri aut nescio, aut erubesco; tam subtiles et turpes sunt. Reuera difficile est libidinis incendia exstinguere. Impuberes stimulat, iuuenes inflammat, uiros eneruat, senes et decrepitos 346 fatigat. Non aspernatur tuguria, non reueretur palatia. Utinam sola cenobia fugiat.  Adiuua me, Domine Deus meus, ut huic tam pestifero et mortifero uitio resistere possim. Scio enim quia quod resistentem fatigat, uincentem coronat. Scio etiam quoniam si mentem meam cogitatione immunda polluero, tibi, qui munditie auctor es, placere non ualeo.



CAPUT XuII. Pergit accusare et deplorare miserias suas circa cogitationes amarulentas, abusum membrorum, et rerum exteriorum ad uite usum spectantium.

27. Cor mundum crea in me, Deus, quoniam non solum uana cogitatio illud occupat, et turpis inquinat, uerum etiam amara dissipat. Sepe namque aliqua iniuria commotus, densis cogitationum tumultibus in corde premor. Hinc inde sollicitus et cecus,  occasionem uindicte de accepta iniuria rimor, consilia multiplico, et nichil aliud nisi iurgia que foris desunt, in corde perago. Presentes non uideo, absentibus contradico, intra memetipsum contumelias profero et recipio, receptis autem durius respondeo. Cumque qui obuiet nullus adsit, rixas in corde compono, insidias inuidentium considero, et quid contra iurgia mouere possint penso: exquiro quid respondeam; et cum rem nullam teneam, uacuus litigator elaboro. Sicque diem in otium, noctem uero in cogitationem uerso. Torpeo ab utili opere, quoniam fatigor illicita cogitatione. Ita mens intus pugnat, cum menti nemo repugnat. Nonnunquam uero quod egi in corpore, hoc postmodum importuna cogitatione uerso in mente: et multoties grauius torqueor  in recordatione, quam prius captus fueram in operis perpetratione. Sepe etiam ea que nunquam feci, nec in uoluntate habui, ita recogito, quasi peniteat me illa non fecisse. Ab occultis meis munda me, Domine; quoniam cum nichil exterius ago, intus grauiter pecco. In corde enim seruo depicta que uidi et feci. Ideo temporalium rerum tumultus in corde uersare non cesso, etiam cum uaco. In cogitatione enim comedo, cum ieiuno: loquor, cum taceo: irascor, et tranquillus sum: corpus requiescit, et animus huc illucque discurrit.

28. Ita uitam istam sine culpa nunquam transire potui: nec hoc quidem quod laudabiliter uixi, sine aliquo reatu est, si remota pietate discutiatur. De  necessitatibus meis eripe me, Domine. Crebro namque dum necessitatis debita reddere studeo, uoluptatis uitio deseruio: sub uelamine necessitatis, cado in laqueum uoluptatis. Sepissime namque comedi et bibi non ad necessitatem, sed ad uoluptatem: et quod necessitati satis erat, uoluptati parum erat. Cogitaui etiam de cibo et potu, quando non debui, et ubi non debui, et plus quam debui. Cogitando de escis, epulas in cogitatione tota die ruminabam. Cum tegendis membris uestimenta quero, non solum que tegant, sed que extollant, expeto: et contra frigoris torporem, non solum quero que muniant per pinguedinem, sed que mulceant per mollitiem: non solum que per mollitiem tactum mulceant, sed que per colorem oculos seducant.  Cum pro aliqua necessitate licentiam loquendi alicui habui,locutus sum non solum de necessariis, uerum etiam de non necessariis, et de his que ad me non pertinebant, et de quibus licentiam non habebam. Immersi me colloquiis hominum. Ibi locutus sum non ad edificationem, sed ad destructionem; non quod decebat, sed quod libebat: locutus uerba uana et risui apta, uerba otiosa et inutilia. uerbositati deseruiens, detractioni studens, os meum mendacio et detractione inquinaui. Lingua mea omni fallacia plena est, et nocuit mihi plus quam omnia membra. Nam ea que audiui uel uidi, nunquam eo modo quo dicta uel facta sunt, referre possum: sed alia affirmo pro aliis, et sepe multa intersero superflua; atque ita uel nimium laudando, uel uituperando, fere quoties  loquor, mentior.

29. Guttur insatiabili ardet ingluuie: gula diuersis saporibus satiari non potest. Cor prauum, dolo et malitia plenum, per puram confessionem purgare nunquam 347 potui. Manus ad opus prauum fuerunt parate, et ad operandum bonum pigre. Stomachus et intestina nimio cibo et potu sepe sunt distenta, et ideo dolore sunt plena. Nam unde gula delectatur, inde uenter inflatur, corpus infirmatur, et sepe mors sequitur. Per gule delectationem corrui in uentris ingluuiem: et unde debui mihi parare salutem, inde contraxi nimium comedendo perniciem. Pedes uelocius me portauerunt ad aliquam curiositatem speculandam, quam ad ecclesiam. Oculi iniquo intuitu me peruerterunt, omnemque  motum corporis mei ad immunda desideria traxerunt. Aures citius aperui uerbis otiosis et uanis, quam sanctis. Delectatus est odoratus uanis odoribus; gustus, diuersarum rerum diuersis saporibus: nec non singuli alii sensus, his et illis, iuxta quod cuique suus ferebat appetitus. Ita, Deus meus, in omnibus membris meis nature modum excessi. Omnia membra mea uelut coniuratione facta inimico meo de me dominium tradidere, cum morte fedus iniere, pactum pepigere cum inferno.



CAPUT XuIII. Ulterior accusatio proprie iniquitatis, presertim circa uitium inuidie, odii, iactantie, etc.

30. Eripe me, Domine, ab homine malo, id est, a me ipso; a quo recedere non possum. Nam quocumque  me uerto, uitia mea me sequuntur: ubicumque uado, conscientia mea non me deserit, sed presens assistit, et quidquid facio, scribit. Idcirco quanquam humana subterfugiam iudicia, iudicium proprie conscientie fugere non ualeo. Et si hominibus celo quod egi, mihi tamen, qui noui malum quod gessi, celare nequeo. Proprii reatus conscientia non me requiescere sinit, sed de die in diem uehementer me torquet, et de die iudicii uehementius terret. Nam in die illa cum Dominus ad iudicium uenerit, uniuscuiusque conscientia ad testimonium adducetur, et aperto libro conscientie, omnis culpa ante oculos reducetur: atque ita cogente conscientia, unusquisque erit accusator et iudex suus. Propterea  statuam me ante me, et iudicabo me ipsum, ut illius extreme et tremende diei iudicium euadere possim. Damnat me conscientia mea, quanquam diuinum iudicium nondum me damnet. Accusat me de homicidio, quod, si opere non feci, uoluntate tamen ac desiderio sepe peregi. Accusat me de adulterio, et eodem modo respondeo. Accusat me de inuidia; confiteor et ego, quoniam inuidia sepissime cor meum laniauit. Per inuidiam namque, sancte uiuentium merita, mea feci inuidendo peccata. Nam bona que ab eis fieri, uel dici audiebam, uera omnino non credebam: ipsas res bene gestas, in malum male interpretando conuertebam. Omne malum quod de illis mendax fama iactabat, statim tanquam si ego uidissem, credebam. Omnia mala meis emulis  fingebam, et ex profectu eorum deficiebam. Hec uero odia intra me abscondebam, et in meos cruciatus enutriebam. Proficientibus inuidebam, peccantibus fauebam, de malis eorum gaudebam, et de profectibus lugebam.

31. Gratuitis inimicitiis ardebam, et hanc malitiam mei pectoris deprehendi timebam. Semper eram ei amarus, et nunquam certus: et ita amicus eram diaboli, et inimicus mei. Inter amicos discordias seminaui, discordantes in dissensione confirmaui, opiniones eorum mendaciis decoloraui, in spiritualibus carnalia laudaui, ut spiritualia bona eis deesse persuaderem. Amicitias simulaui, ut eos qui se incaute mihi committebant, qua possem arte deciperem. Odiorum mihi occasionem prauis  suspicionibus coaceruaui; et ita demones, quorum facta sectabar, letificaui. Multis uelut amicus fui in obsequio, hostis in anima, comptus in uerbo, turpis in facto. Proditor fui secretorum, tenax malarum suspicionum, utrobique peruersus. Et ita persecutus est inimicus animam meam, humiliauit in terra uitam meam . Piissime Domine, unde possum esse bonus, qui in bono sic fui malus? Ego peccabam, et tu dissimulabas: prolongabam multo tempore iniquitatem meam, et tu pietatem 348 tuam; quia penitentiam et indulgentiam cogitabas. Da ergo misericordiam misero, qui tam diu pepercisti criminoso. Credo namque quoniam quidquid mihi condonare decreueris, sic erit quasi nunquam fuerit.

 32. Non solum inuidia cor meum afflixit, uerum etiam uanitas circa uarias delectationes languentem animum inuoluit. Per uanitatem namque de operibus, quorum mihi conscius non eram, turpiter me iactaui. Gestiebam etiam docere que nesciebam. Credi de me sublimia uolebam, delectabilia grauibus anteponebam, exsecrabar uerbo quod animo concupiscebam, appellationes uirtutum meis uitiis imponebam, et ita me ipsum fallebam, et fauentes mihi decipiebam. In promissione honesta fui uelox, in exhibitione mendax; a bono mutabilis, mali tenax; in uerbo grauis, animo turpis, ubique fallax; letus ad prospera, fragilis ad aduersa; inflatus ad obsequia, anxius ad opprobria, immoderatus ad gaudia  facilis ad humana, difficilis ad honesta. Misericordissime Domine, ita defecerunt in uanitate dies mei, in quibus debui flere commissam iniquitatem, excitare remissam uoluntatem, suspirare ad amissam hereditatem, aspirare ad promissam felicitatem, properare ad angelicam societatem, repropitiari tuam maiestatem.



CAPUT XIX. Adhuc gemit et plangit coram Deo miserias ac uitia sua.

33. Terret me tota uita mea, Deus meus, quoniam diligenter discussa apparet mihi aut peccatum, aut sterilitas: et si quid fructus in ea uidetur, sic est aut simulatum, aut imperfectum, aut aliquo modo corruptum, ut possit aut non placere, aut displicere  tibi. Et cum uere ita res sit, sic est mihi quasi non ita sit: quod est miseria super miseriam. Sic comedo, bibo, et dormio securus, quasi iam transierim diem mortis, et euaserim diem iudicii et tormenta inferni. Sic ludo et rideo, quasi iam regnem tecum in regno tuo. Idcirco multitudinem iniquitatum mearum expauescens, sed de tua pietate confidens, tibi Creatori et Redemptori meo, qui ueniam et indulgentiam post reatum per puram et lacrymabilem confessionem assequi promisisti, confiteor, quoniam in peccatis conceptus sum, et in peccatis nutritus; et per omne tempus uite mee usque ad hanc diem in peccatis sum conuersatus. Nullum inuenio peccatum, a quo non sim aliquo modo inquinatus. Per superbiam namque precepta tua et seniorum meorum  transgressus sum. Silentium et taciturnitatem, sicut regula docet, non tenui. Quod mihi licitum non fuit, habui, dedi, et accepi. Clamores pauperum et miserorum non libenter aut misericorditer audiui, nec eos in infirmitatibus suis uisitaui. Suadentibus mihi in malum consensi. Facilius multa in imo, quam unum in summo cogito; facilius reprehendo aliorum uitia quam mea: et quod in aliis reprehendo, facere non erubesco. Facilius uniuscuiusque uitia quam uirtutes intendo. Cum aliorum delicta cerno, mea non aspicio. In meis delictis sum clemens, in alienis rigorem tenere uolo. Ad irrogandas contumelias sum ualidus, ad tolerandas infirmus; ad obediendum piger, ad lacessendos uero alios importunus; ad ea que facere et debeo et ualeo,  torpens, ad ea uero que facere nec debeo, nec ualeo, paratus. Ita repleta est malis anima mea, peccatis meis exigentibus.

34. In ecclesia me deteriorem reperio; ante altaria sacra deuote non supplico: uasa sacra non reuerenter tracto: in choro sum corpore, et in aliquo negotio mente. Nunc intus maneo, nunc toras exeo: tanta est leuitas corporis, nec non et mentis. Aliud canto, et aliud cogito. Psalmodie uerba profero, et psalmodie sensum non attendo: sed mente uagus, habitu dissolutus, oculis attonitus, huc et illuc prospiciens; quecumque ibi geruntur, perlustro et perspicio. ue mihi! quoniam ibi pecco, ubi peccata emendare debeo. Nonnunquam uero in ipsis bonis  que ago, ad deterius propinquo; quia dum menti letitiam pariunt, et quamdam securitatem gignunt, mens mea secura redditur, et in torpore laxatur. Sepe etiam me ipsum et opera que feceram laudaui, et ab aliis laudari 349 uolui. Plerumque laus humana, quam non querebam, mihi oblata placuit: et cum ex ea incaute extollerer, subito multa que feceram ad memoriam uenerunt, ut amplius in elatione attollerer. Que subtiliter replicans, atque in unum cuncta coaceruans, cepi magis magisque deceptus intumescere. Dumque in mei admiratione occupatus defigerer, mihi dans gloriam, et non Deo a quo omnia acceperam, omnium fructum amisi: atque ita didici quoniam qui me laudabant, aduersum me iurabant. Quanto enim quisque in semetipso  gloriatur, tanto a Dei amore disiungitur.

35. Ita, Deus meus, inferno appropinquauit uita mea. Si me liberabis, habebo unde tibi gratias agam: si inde non liberabis, non habeo unde te reprehendam, quoniam iustus es. Heu mihi! qualis uixi! quanta mala feci, et dixi! Pudet qui sic uixerim, et quod natus fuerim. Mallem non esse, quam talis esse. Bonus eram, et malum me feci: utique qui sponte me feci miserum, iustum est semper esse miserum. Conscientia mea meretur damnationem; penitentia mea non sufficit ad satisfactionem: sed certum est quoniam misericordia tua delet omnem offensionem. Dele ergo, pie Domine, iniquitatem meam multitudine miserationum tuarum. Ego uero qui usque ad hanc diem sine causa uixi, amodo  sine causa uiuere nolo.

36. Sed heu miser! hec tam sepe sic confessus: surgens, cadens sum defessus: repeccando toties, confitendo toties. Multoties promisi me emendare; et nunquam tenui, sed semper ad peccatum redii; et prioribus sceleribus noua et deteriora coniunxi. Nunquam, ut debui, mores meos in melius mutaui; nec a malefactis recessi. Plurimos etiam, me perdens, peccare feci, et multis causa mali exstiti: et exemplis uite mee nonnulli subuersi sunt. Ecce peccata mea, misericordissime Deus, non abscondo, sed ostendo; accuso me, non excuso; quoniam iniquitatem meam cognosco. Nec idcirco iustus sum: quoniam si alter ita me accusaret, sicut ego me ipsum  accuso, patienter sustinere non possem. Desperare utique potuissem propter nimia peccata et uitia, culpas, et infinitas negligentias meas, que egi, et quotidie indesinenter ago corde, ore, opere, et omnibus modis, quibus humana fragilitas peccare potest; nisi uerbum tuum, Deus, caro fieret, et habitaret in nobis. Sed desperare iam non audeo, quoniam subditus ille tibi usque ad mortem, mortem autem crucis, tulit chirographum peccatorum nostrorum; et affigens illud cruci, peccatum crucifixit et mortem. Gratias tibi ago, Domine Deus meus, quoniam uisitasti me, et ostendisti mihi peccata mea. Nunc primum te inspirante didici ad cor meum redire, et me ipsum cognoscere. Aduocabo ergo aliquem de amicis tuis, et ei omnia delicta mea exponam, sicut mihi  precepisti; ut eius consilio et auxilio ab omnibus meis possim iniquitatibus liberari et tibi reconciliari.



CAPUT XX. Confessio coram prelato.

37. Audi ergo, pater, miserum peccatorem: audi uocem lacrymantis et penitentis: attende quam grauiter peccaui, et Creatorem meum offendi. Deo iubente ad cor meum redii; et inde exclusis omnibus preter Dominum Deum et me ipsum, totam uitam meam discussi tanto diligentius, quanto familiarius, et ut uerum fatear, nichil aliud ibi inueni, nisi locum horroris, et uaste solitudinis; conscientiam uidelicet diu neglectam, omnino incultam, spinis et tribulis obsitam, et omni horrore plenam.  Nullum enim inuenio uitium, a quo non traxerim aliquod contagium. Turbauit me ira, lacerauit me inuidia, inflauit superbia. Inde contraxi mentis inconstantiam, oris scurrilitatem, opprobria proximorum, scelera detractionum, lingue effrenationem. Seniorum meorum imperia non seruaui, sed iudicaui: de meis negligentiis obiurgatus, aut rebellis fui, aut murmuraui; preferri me melioribus impudenter affectaui; simplicitatem spiritualium fratrum irridenter 350 exagitaui, meas sententias procaciter iactaui; obsequia delata fastidiui, negata quesiui; iuniores meos elatus despexi. Non obseruaui in obsequio reuerentiam, in sermone modestiam, in moribus disciplinam. Habui in intentione pertinaciam, in corde duritiam, in sermocinatione iactantiam.  In humilitate fui fallax, in odio pertinax, in iocatione mordax. Subiectionis impatiens, potentie sectator, ad opus bonum piger, ad unitatem ferus, ad obsequium durus; ad loquendum que nesciebam promptus, ad supplantandum paratus, fraterne societati inhumanus. Temerarius in iudicando, clamosus in loquendo, fastidiosus in audiendo, presumptuosus in docendo, effrenatus deformiter in cachinnando: onerosus amicis, infestus quietis, ingratus beneficis, inflatus obsequiis, et imperiosus subiectis. Sepe iactaui me fecisse quod non feceram, uidisse quod non uideram, dixisse quod non dixeram. Dissimulaui etiam me non fecisse quod feceram; negaui me dixisse quod dixeram,  non uidisse et audisse quod uideram et audieram: et ita ex omni parte sum reus. Reus in seculo, reus in claustro: sed ibi per ignorantiam, hic per negligentiam; et utrumque me terret.

38. uerumtamen multo amplius terret me, quod in monasterio ante conspectum Dei deteriorem me inuenio. Collocauit me Deus in loco uoluptatis, in domo ubertatis, in paradiso deliciarum: ego uero miser et miserabilis, inter mensas epulantium fame pereo, iuxta fontem sitio, ante ignem algeo; et ad neutrum manus extendere uolo, tam piger sum et desidiosus. Ita tempus amitto quod Deus mihi sua pietate indulserat ad agendam penitentiam, ad obtinendam ueniam, ad acquirendam gratiam, ad promerendam gloriam. Quasi quoddam monstrum inter  filios Dei sto, habitum monachi, non conuersationem habens. In magna corona, et ampla cuculla, salua mihi omnia existimo. Tanquam arbor sterilis terram occupo, et uelut iumentum uile, plus consumo quam proficio. Altiorem alterius locum teneo, et nullius officium suppleo: sed sum sicut truncus sine frondibus et fructibus. Alii me pascunt de laboribus manuum suarum, sicut prebendarium suum. Ego autem tanquam pauper et miser, nec clericum, nec laicum gero. Cantare namque et legere nequeo, laborare nescio: sed sum opprobrium hominum, pecore uilior, cadauere peior. Tolerabilius enim canis putridus fetet hominibus, quam anima peccatrix Deo. Idcirco tedet me uiuere: uiuere erubesco, quia parum proficio. Mori timeo, quoniam non sum  paratus: malo tamen mori, et misericordie Dei me committere et commendare, quia benignus et misericors est , quam de mala mea conuersatione alicui scandalum facere. Tota namque die uerecundia mea contra me est, et confusio faciei mee cooperuit me , cum uideo me somnolentum ad uigilias, tardum ad horas canonicas, et pigrum ad opera manuum. Alios autem uideo tam strenue et deuote diuinis interesse laudibus; alios uero ita reuerenter et alacriter coram Deo assistere, et eum laudare: ego autem compungi ad lacrymas nequeo; tanta est duritia cordis mei. Cantare non libet; orare non delectat; meditationes sanctas non inuenio: tanta est sterilitas anime mee, et deuotionis inopia quam patior.

 39. Heu mihi! omnes in circuito meo uisitat Dominus, ad me autem non appropinquat. Nam alium quidem intueor singularis abstinentie; alium, admirande patientie; alium, summe humilitatis et mansuetudinis; alium multe misericordie et pietatis: illum in contemplatione frequenter excedere; hunc, pulsare et penetrare celos orationis instantia; aliosque, in aliis preeminere uirtutibus. Omnes considero et prospicio feruentes, omnes deuotos, omnes in Christo unanimes, omnes donis celestibus et gratia affluentes, tanquam reuera spirituales homines, quos Deus uisitat, et in quibus habitat. In me uero nichil horum inuenio; quoniam declinauit Dominus in ira a seruo suo. Inde est quod, cum  alii uigilant, ego dormio: quando alii cantant in monasterio, ego huc et illuc discurro: quando alii in aliquo secreto loco se furantur a colloquiis hominum, ut ibi loquantur cum rege angelorum, ego quero colloquia hominum: cum alii uacant 351 lectionibus, ego fabulis et uerbis otiosis: quando alii discutiunt et diiudicant semetipsos, ego iudico alios. Aliis placet communis uita, communis disciplina, et commune studium: et mihi placent anguli et diuerticula. Sic, sic ex quo peccare potui, nunquam a peccatis et malis operibus cessaui. Peccatis peccata semper accumulaui; et peccata que aliquando operibus implere non potui, malis uoluntatibus et malis desideriis nunquam perficere cessaui.

40. Super omnia mala delectatio carnis, que ab  ipsis cunabulis semper mecum creuit, mihi semper adhesit, nec adhuc iam pre senectute deficientibus membris me deserit, multis et uariis modis infelicem animam meam maculauit, dissoluit, captiuauit, et omni uirtute destitutam, inanem et debilem reddidit. Fateor huius operis nefarii immundis recordationibus me sepe esse commotum et incensum, ardores non modicos et inhonestos passum: et non solum mearum delectationum mala memoria et stulte recordationes mihi nocuere; sed etiam aliorum malefacta mihi narrata, et per recordationes sordidas ad memoriam reducta, cor meum non paruo ueneno iniquitatis maculauere. Et in hoc miserabiliter miserabilis sum, quia non tantum doleo quantum dolendum me cognosco; sed sic securus  torpeo, uelut quid patiar ignorem.

41. Hoc uero mihi est omni infelicitate miserius, quod ita opere peruersus, ore pollutus, corde immundus ad altare accedo, et Christi corpus manibus meis pertractare non pertimesco. Accedo elatus ad humilem, iratus ad mitem, crudelis ad misericordem: et tamen patitur humilis elatum, mitis iratum, crudelem misericors. Accedo seruus ad Dominum, non amore, sed timore; non deuotione, sed usu. Accedo ad Dominum cuius percussi seruum. Ad Patrem accedo, cuius occidi filium; percussi uerbo, occidi exemplo: nec tamen pertimesco Dominum, nec reuereor Patrem. Manens in turba fratrum, turbans aliquos, et ab aliquo turbatus, quandoque  accedo ad pacificum. Appropinquo etiam talis ad osculum pacis, qui prius reconciliatus accedere debuissem ad osculum turbati fratris. Conuincit me reum et Dei inimicum mea iniquitas; peccatum meum sepe separauit me a Deo. Idcirco obsecro te, pater, ut me instruas, quomodo possim, aut semper stare cum Deo meo, aut redire, cum ab eo, peccatis meis exigentibus, motus fuero.



CAPUT XXI. Patris spiritualis ad confitentem responsio et instructio.

42. Confessio tua, fili, ad lacrymas me commouit, tum propter me, tum propter te. Propter me fleo, quoniam quecumque de te dixisti, eadem fere aut similia reperio in me; et multa ad memoriam reuocasti,  quorum oblitus fueram. Propter te gaudeo, quoniam uisitauit te Oriens ex alto. Non enim longe es a regno Dei. Notitia namque peccati, initium est salutis. Confido in Domino, quoniam quidquid minus est in te feruoris et boni operis, humilitas supplebit pure confessionis. Quacumque namque hora peccator conuersus ingemuerit, saluus erit , quoniam cor contritum et humiliatum Deus non despiciet . Tardius siquidem uidetur Deo ueniam peccatori dedisse, quam ille accepisse. Sic enim festinat misericors Deus absoluere reum a tormento conscientie sue, quasi plus cruciet misericordem Deum compassio miseri, quam ipsum miserum compassio sui. Qui enim uere penitet et ueraciter dolet, absque dubio et absque mora  indulgentiam accipiet. Et quanto quis frequentius, quantoque uehementius de suo reatu interno dolore afficitur, tanto certior, tantoque securior de indulgentie uenia efficitur. Inde est quod animam penitentie lacrymis afflictam, tam frequenter quam libenter consolatur Spiritus paracletus. Illam frequenter uisitat, illam libenter confortat, et ad uenie fiduciam plene reformat, quam sua scelera flendo damnare, et damnando fiere considerat. Incipit extunc quedam familiaritas inter Deum et animam, eo quod hec se sentiat ab illo sepius uisitari, et ex eius aduentu non tantum iam consolari, imo aliquoties quodam ineffabili gaudio repleri.

352 43. Sed ad hec quis indoneus? Profecto uere penitens. Omnia etenim in confessione lauantur:  conscientia mundatur, amaritudo tollitur, peccatum fugatur, tranquillitas redit, spes reuiuiscit, animus hilarescit. Post baptismum nullum aliud nobis constitutum est remedium quam confessionis refugium. Sit ergo deuota cordis compunctio, uera oris confessio, discreta carnis mortificatio, repentina uitiorum exstirpatio, leta bonorum operum exhibitio. Non erubescas Deo confiteri, cui non potes abscondi. Ipse enim nouit abscondita cordium, cui omnia nuda sunt et aperta; ante cuius conspectum cuncta nostra peccata sunt scripta. Sed quod ibi scribit transgressio, hic delet confessio. Non te igitur pudeat dicere, quod non puduit facere. Quod si forte pudor est tibi, mihi soli peccatori peccata tua exponere; quid  facturus es in die iudicii, ubi omnibus exposita tua apparebit conscientia? Si cogereris coram multitudine nudo corpore transire, non posses non erubescere: cur ergo minus confunderis, quando immunda cogitatione in mente sordidaris? cur minus erubescis pudenda cordis, quam pudenda carnis? cur magis uereris uultus hominum, quam uultus angelorum? Talis confusio separat a Deo. Omnis spes uenie et misericordie est in confessione uera. Simulata namque confessio non est confessio, sed duplex confusio. Excludit enim miserationem Dei miserie simulatio: nec dignatio locum habet, ubi fuerit dignitatis presumptio. Prouocat uero compassionem humilis miserie confessio. Nulla est enim tam grauis culpa, que non habeat ueniam per puram  confessionem. uitia igitur cordis tui et prauas cogitationes illico manifesta. Peccatum enim proditum cito curatur: crimen uero tacendo ampliatur. uitium si patet, fit ex magno pusillum: si latet, fit ex minimo magnum. Nam uelox confessio uelociter medicinam facit. Melius est ut uites uitium, quam ut emendes: ne forte cum incurreris, reuocare non possis.



CAPUT XXII. Remedia suggerit aduersus prauas cogitationes efficacia; memoriam Passionis Christi, et nouissimorum.

44. Quoties te sentis turpibus cogitationibus pulsari, et ad illicitam delectationem allici; toties pone ante mentis oculos quomodo Christus in cruce crucifixus  est pro te. Intuere quomodo a Iuda Iudeis traditur, et quam uiliter pertractatur, blasphematur et colaphizatur, iudicatur et condemnatur, exspoliatur et flagellatur; ad ultimum uero contumeliis et opprobriis affectus inter duos latrones suspenditur: clauis cruci affixus, sputis derisus, spinis coronatus, lancea perforatus. Ex omnibus partibus sanguis emanat, et inclinato capite emittit spiritum. Ita Redemptor tuus moritur pro te: et tu nescio cuiusmodi sordida cogitatione sordidaris in mente! Sufficere posset hec cogitatio ad excludendas omnes illicitas cogitationes. Sed ecce ad alia transeamus.

45. Considera quomodo morieris, quando aliqua graui infirmitate uexatus, et ad extrema deductus,  ibi ad terram proiectus, inter longa suspiria et difficiles singultus, inter diuersos dolores et timores animam exspirabis. Tunc ueniet corpus in pallorem et horrorem, in saniem et fetorem: erit uermis et cibus uermium. Animam uero mox capient et rapient laruales ille facies, que eam in exitu prestolantur: et ex omni parte terrebunt eam demones terribiles et horribiles. Cogita quis eam defendet a rugientibus preparatis ad escam: quis consolabitur eam, cum teterrima illa monstra demoniorum occursantia sibi cateruatim ruere uidebit: aut quis deducet per ignotam regionem. Attende etiam quam subito uenit dies ultima: subito uenit, et forsitan hodie erit. Iam adest; iam presentaberis ante tremendum Iudicem: accusaberis multis et magnis offensis;  non uno, non paucis, sed innumeris criminibus; non paruis, sed immensis; non dubiis, sed certis; non breui accusatione, sed tam longa, quam longa est tota uita tua, non uno accusatore, sed tot quot sunt delicta tua. Ipse Iudex erit districtus accusator tuus. Omnes etiam spiritus boni et mali coram Deo te accusabunt cum eo. Boni, quia 353 Deo debent equitatem; mali, quia tuam seruant iniquitatem. Tot iudicibus et populis astabis, quot precesserunt te in opere bono. Tot arguentibus confunderis, quot tibi prebuerunt bene uiuendi exemplum. Tot conuinceris testibus, quot te monuerunt bonis sermonibus, et iustis actionibus. Omnibus populis nudabuntur iniquitates tue, et cunctis  agminibus patebunt uniuersa scelera tua, non solum actuum, uerum etiam cogitationum et locutionum.

46. Multa uero peccata tunc proruent ex improuiso, quasi ex insidiis, que modo non uides, et forsitan plura et terribiliora his que nunc uides. Undique erunt tibi angustie. Hinc erunt accusantia peccata; inde, terrens iustitia: subtus, patens horridum chaos inferni; desuper, iratus Iudex: intus, urens conscientia; foris, ardens mundus. Si iustus uix saluabitur, peccator sic deprehensus in quam partem se premet? Latere erit impossibile: apparere intolerabile. In tanto discrimine torquebit te tua conscientia male sibi conscia, cruciabunt cordis arcana. Cogente etiam conscientia, tu ipse eris accusator  et iudex tuus. Conuictus teste propria conscientia, et testibus oculis ipsius Iudicis, fugere non poteris: sed tremens et anxius stabis suspensus ad grauissimam sententiam in angusto periculo et in periculosa angustia, tanquam illico recepturus quod in perpetuum amittere non poteris. Iudex tunc erit uehementer iratus, et terribiliter districtus: sententia eius semel lata erit immutabilis: tortores horribiles, qui nunquam miserentur, erunt parati, ut, data sententia, te damnatum ad tormenta rapiant. Tormenta erunt sine interuallo et sine temperamento: timor conturbabit te, cum terra aperietur coram te, et tu rues et cades in stagnum sulphuris ardentis et fetentis. Ignis exterius carnem tuam comburet; uermis interius conscientiam corrodet:  ibi eris sine fine, sine spe uenie et misericordie. Omnia uero gehenne supplicia superabit, Deum non uidere, et bonis carere, que in potestate habuisti obtinere.

47. Si uis omnes malas cogitationes a corde tuo expellere, hec sepe cogita. Ibi namque est cogitatio tua, ubi est affectio tua; ibi cor tuum, ubi est desiderium tuum: quoniam illud sepius in cogitatione uoluimus, cuius amore plus affecti sumus. In cogitatione sua cadit quisque, uel stat. Si bona cogitas, cogitatio tua sancta custodit te. Si mala cogitas, Spiritus sanctus discipline effugiet fictum, et auferet se a cogitationibus que sunt sine intellectu ; eritque templum Dei spelunca diaboli: quoniam quem Deus deserit, diabolus arripit. Spiritus  sanctus suggerit bona et dulcia: spiritus malus mala et amara, uana, inutilia, et immunda. Et ideo quacumque hora mala cogitatio cor tuum tangit, non consentias illi: nec sinas eam in corde tuo manere, sed illico repelle. In initio cogitationis inique resiste, et fugiet a te. Nam ante Dei oculos non uolant uacue cogitationes nostre: et nulla momenta temporis in animum transcendunt sine statu retributionis. Cogitatio praua delectationem parit, delectatio consensum, consensus actionem, actio consuetudinem, consuetudo necessitatem, necessitas mortem. Sicut uipera a filiis suis in utero positis lacerata perimitur, ita nos cogitationes nostre intra nos nutrite occidunt. Demonum est malas cogitationes  suggerere: nostrum est illico illas expellere. Nam in animo nostro eas iacere, nostre attinet uoluntati, et proprie deputatur culpe. uoluntate namque sua cadit qui cadit, et uoluntate Dei stat qui stat. Cogitatio tamen immunda mentem non inquinat cum pulsat, nisi cum hanc sibi per delectationem subiugat.



CAPUT XXIII. De damnis peccati superbie, inuidie, et detractionis.

48. Superbia sicut est origo omnium criminum; ita est ruina omnium uirtutum. Ipsa enim est in peccato prima: ipsa in conflictu postrema. Ipsa autem in exordio mentem per peccatum prosternit: aut in fine de uirtutibus deiicit. Idcirco est omnium peccatorum pessima; quia tam per uirtutes, quam per  uitia humanam 354 mentem exterminat. Cetera uitia solas illas uirtutes impetunt, quibus ipsa destruuntur; ut luxuria pudicitiam, ira patientiam: sola uero superbia contra cunctas animi uirtutes se erigit, et quasi generalis ac pestifer morbus omnes corrumpit. Idcirco nisi omnia opera nostra humilitas precesserit, comitata et consecuta fuerit; proposita quam intueamur; apposita cui adhereamus; interposita qua reprimamur: totum de manu extorquet superbia. Quantalibet sit iustitia operis apud internum iudicem nulla est, si hanc eleuat tumor mentis. Perit reuera omne quod agitur, si non sollicite in humilitate custodiatur. Signa superbie hec sunt: clamor in locutione, amaritudo in silentio; dissolutio in hilaritate, furor in tristitia; honestas  in imagine, inhonestas in actione, rancor in reprehensione.

49. Inuidia est animi tinea. Sensum comedit, pectus urit, mentem afficit: cor hominis quasi quedam pestis depascit, et cuncta bona ardore pestifero deuorat. Inuidus alienum bonum, suum facit inuidendo peccatum. Cum peccatores quosque conspicimus, non facile eos iudicemus, sed magis defleamus; quia in similibus aut lapsi sumus, aut labi possumus. Si uis delinquentem corripere, aperte increpa, nec occulte mordeas. Quid enim prodest, si me nesciente aliis mala mea referas? ue illi qui suam renuit corrigere uitam, et aliene non desinit detrahere. Si uis detrahere, tua in te peccata retorque: non aliorum delicta, sed propria cerne. Nunquam enim aliis  detrahes, si te bene inspexeris. De malo alieno os tuum non coinquines; non detrahas peccanti, sed condole: quoniam graue peccatum est detractio. Detrahentes et audientes pari reatu detinentur. Sicut irasceris alteri quando detrahit tibi: sic irascaris tibi quando detrahis alteri. Detractio est mordacior quam uera cordis reprehensio.



CAPUT XXIu. uaria monita de uitanda curiositate, mendacio, uaniloquio, et uindicte studio.

50. Multos seducit curiositas. Tamdiu quisque sua peccata ignorat, quamdiu curiose aliena considerat. Qui semetipsum aspicit, non querit quid in aliis frequenter reprehendat; sed in semetipso quid  lugeat. Quod inter se loquuntur homines, nunquam scire desideres. Omne etiam genus mendacii summopere fuge. Nec casu, nec studio loquaris falsum: quia os quod mentitur occidit animam . Per nullam fallaciam uitam alicuius defendas. Fuge inhonesta uerba: reiice uerbum quod non edificat audientes. uanus enim sermo cito polluit mentem: et facile agitur, quod libenter auditur. uanus enim sermo, uane conscientie est index. Mores hominis lingua pandit; et qualis sermo ostenditur, talis animus comprobatur: quoniam ex abundantia cordis os loquitur . Sermo uanus non erit absque iudicio; quia ab omni rectitudinis statu depereunt,  qui per uerba uana dilabuntur. Qui laudem non appetit, nec contumeliam sentit. Discerne te tuo iudicio, non alieno. Nemo enim magis scire potest quis sis, sicut tu, qui conscius es tibi. Quid enim prodest dum malus es, si bonus prediceris? Qualis haberi uis, talis esto.

Si sapiens fueris, te semper habebis eumdem.
Stude loqui non quod libet, sed quod oportet. Qui otiosum uerbum non reprimit, ad noxia cito transit. Magna uirtus est, si non ledas a quo lesus es: magna gloria est, si cui nocere potuisti, parcas.

Nobile uindicte genus est ignoscere uicto.
Quidquid tibi contigerit aduersi, pro tuo peccato euenit tibi. Tempera ergo dolorem tuum, et dic: Iuxta modum delictorum parua datur ultio. Mala  aliorum bono tuo supera. uince malitiam bonitate: detrahentium errores dissimulando calca: non sis in pace infidus, nec leuis in amicitia. Odientes ad pacem inuita, discordantes ad concordiam reuoca.



355 CAPUT XXu. uaria et preclara morum documenta proponit.

51. Conscientia hominis abyssus multa. Sicut enim abyssus exhauriri non potest; sic cor hominis euacuari a cogitationibus suis non potest: sed continua uolubilitate in eo uoluuntur. Mare magnum est, et spatiosum manibus; illic reptilia quorum non est numerus . Sicut enim reptile latenter repit, et sinuosis anfractibus huc et illuc deambulat: ita conscientiam hominis uenenate cogitationes intrant et exeunt; ut nesciat homo unde ueniant, aut  quo uadant. Hoc bene cognouerat, qui dicebat: Prauum est cor hominis, et inscrutabile; et quis cognoscet illud ? quod scrutationem non recipit, nec cognitionem.

52. Nulla pena grauior est praua conscientia Mala conscientia propriis agitur stimulis. Si publica fama te non damnat, propria conscientia te condemnat; quoniam nemo potest se ipsum fugere. uis nunquam esse tristis? Bene uiue. Bona uita semper gaudium habet: conscientia rei semper in pena est. Ita clemens esto in alienis delictis, sicut in tuis: nec quemquam districtius quam te iudices. Sic alios iudica, ut ipse iudicari cupis. Lex tua te constringit. Iudicium quod aliis imponis, ipse portabis.  Nullum ante iudicium condemnes: ante proba, et sic iudica. Non enim qui accusatur, sed qui conuincitur, reus est. ualde periculosum est de suspicione quempiam iudicare. In ambiguis, Dei iudicio serua sententiam. Non eligas cui miserearis, ne forte pretereas illum qui meretur accipere. Omnibus  te tribue, si potes, quoniam incertum est pro quo magis placeas Deo. Maior sit beneuolentia, quam quod datur; quoniam tale erit opus tuum, qualis fuerit intentio tua. Qui cum tristitia manum porrigit, fructum remunerationis amittit. Non est misericordia, ubi non est beneuolentia. Non auferas uni, unde tribuas alteri; quoniam nil prodest si inde alium reficis,  unde alium inanem facis. Abiice a te quidquid tuum bonum propositum impedire potest: contemne uiuens que post mortem habere non potes.

53. Difficile est, imo impossibile, ut presentibus quis fruatur bonis, et futuris: ut hic uentrem, et illic mentem impleat; de deliciis transeat ad delicias; ut in terra et in celo gloriosus appareat. Si uis cum letitia animi uiuere, noli multa habere. Istam quisque finiens uitam, nisi quod meruit in ipsa, non potest habere post ipsam. Quanto namque inferius delectamur, tanto a superno amore disiungimur. Nullus sit casus quem non meditatio tua preueniat: nullus sit casus qui te imparatum inueniat. Propone nichil esse quod tibi accidere non possit. uita foueam, in quam uides alium coram te cecidisse.  Aliorum perditio tua sit cautio. Dum nescimus, repente mors uenit. Nescimus enim quid hodie nobis contingat: et ignoramus an hac nocte animam nostram conditio mortis deposcat. Quotidie ad finem uite tendimus, et ad mortem properamus. Idcirco singulis horis cogitare debemus, quo singulis momentis properamus. Unde Dominus ait per prophetam: Perditio tua, Isrel, ex te: tantum in me auxilium tuum . Quasi diceret: Ut pereas, imputa tuo merito; ut salueris, meo auxilio. Nunquam oportet penitentem habere securitatem de peccatis. Nam securitas negligentiam parit, et sepe incautum ad uitia transacta reducit. Non solum grauia, sed et leuia cauenda sunt peccata. Multa enim leuia unum grande efficiunt: sicut solent de paruis  et minimis guttis immensa flumina crescere. Non est dubium quod qui casti perseuerant et uirgines, angelis Dei efficiuntur equales.



CAPUT XXuI. De uentris importunitate et uersutia diaboli.

54. Nullus homini tam improbus exactor est, quam uenter, qui quotidiana famis exactione te urget Cum ceteris uitiis, etsi interdum nascimur, interdum 356 tamen cum eis non morimur: sed cum isto nascimur, et cum isto morimur. Multis creditoribus reliquit me obnoxium pater meus: sed ab omnibus liberatus sum. Unus tamen superest a quo liberari non possum, id est uenter. uenter precepta non audit: poscit, appellat. Non est tamen  modestus creditor: paruo dimittitur, si modo dederis ei quod debes, non quod potes. Quosdam presciens Deus peccare posse, in salutem flagellat eos infirmitate corporis, ne poccent: ut eis utilius sit frangi languoribus ad salutem, quam remanere incolumes ad damnationem. Est perniciosa sanitas, que ad inobedientiam ducit: est et salubris infirmitas, que per diuinam correptionem mentem a duritia frangit et humiliat.

55. Diabolus quando decipere quemquam tentat, prius naturam uniuscuiusque intendit: et inde se applicat unde aptum hominem ad peccandum aspicit. Blandis et lenibus mentibus luxuriam, aut uanam gloriam proponit: asperis uero mentibus iram, superbiam, uel crudelitatem. Aduersarius noster  cum ab exteriori sensualitate se uidet exclusum, interiora collectis uiribus aggreditur et ingreditur: sed spiritualis homo qui omnia iudicat, eius astutias non ignorat. Reprimit quod potest; quod non potest, tolerat: quia etsi latratum canis sustinet, morsum non timet. Mordet, cum ad consensum pertrahit: latrat, cum suggerit; et tunc non uulnerat, sed coronat; quoniam etsi resistentem fatigat, non obligat nisi consentientem.



CAPUT XXuII. De oratione, et modo recte orandi.

56. Oratio est mentis deuotio; id est conuersio in Deum per pium et humilem affectum. Humilem ex conscientia infirmitatis proprie: pium ex consideratione diuine clementie. Nullo alio modo Deus citius  ad misericordiam flectitur, quam si animus deprecantis ad eum toto deuotionis affectu conuertatur. Nil ita Deum complectitur, quemadmodum purus mentis affectus. Idcirco cum orare uolueris, solus solitudinem cordis tui ingredere: et collecto spiritu tuo, integra mente et uacua curis, orationis domum intra: et stans coram Deo ante unum aliquod de altaribus, orationis instantia celos penetra: et presentatus choris celestium, in ipsorum presentia miserias et calamitates, quas pateris, miserandus deplora. Prode tuam necessitatem, posce eorum pietatem, et ego confido in eo qui dixit, Petite, et accipietis , quoniam si perseueraueris pulsans, non exibis inde uacuus. Sic ora cum oraueris, quasi sis assumptus et presentatus ante  faciem maiestatis in excelso throno: ubi millia millium ministrant ei, et decies centena millia assistunt ei . Tunc ueraciter oramus, quando aliunde non cogitamus. Sine intermissione orare debemus . Nam sicut nullum est momentum, quo homo non fruatur aut utatur Dei pietate et misericordia: sic nullum debet esse momentum, quo eum presentem non habeat in memoria. Felix anima, que omnes euagationes mentis in unum studet colligere, et in illo uere felicitatis fonte desiderium figere. Quando oramus, Spiritum sanctum ad nos uocamus. Oratio cordis est, non labiorum. Neque enim uerba deprecantis Deus intendit; sed orantis cor aspicit. uis uirtutes tuas augere?  Prodere noli. Quod manifestando potes amittere, tacendo custodi. Quibusdam enim concessum est tantum bene agere, et fructum boni operis non habere: quod ipsi sibi auferunt per studium humane iactantie. Sicut glacies calore dissoluitur, ita uirtus ore laudantis.

57. Cum ad cor meum redire uolo, desideriorum carnalium turbe, tumultusque uitiorum, tentationibus suis cogitationem meam dissipant, et intentionem cordis in oratione perturbant. Et dum conuerti ad Deum post perpetrata uitia studeo, et contra hec eadem uitia, que perpetraui, illum exorare conor; occurrunt cordi phantasmata peccatorum que feci, et mentis mee aciem reuerberant, confundunt animum, et deprecationis mee uocem premunt.  Ita mala que feci, cogitationi 357 mee suis imaginibus impressa, in ipsa mea oratione me conturbant. Ceterum quanto grauiore tumultu cogitationum carnalium premor, tanto ardentius orationi insistere debeo. Et quantum peccatorum meorum phantasmata in oratione plerumque patior; tantum necesse est ut intentio cordis mei quo durius repellitur, tanto ualentius insistat orationi: quatenus cogitationis illicite tumultum superet, atque ad pias aures Domini nimietate sue importunitatis tamdiu irrumpat, donec cogitationes malas manu sancti desiderii ab oculis cordis abigat. Hec est uera tranquillitas, cum tota mens in se ipsa colligitur, et in uno eternitatis desiderio immobiliter figitur. Debet proinde fluctuationem cordis restringere, et ad unius  ueri gaudii desiderium, cogitationum et affectionum motus colligere.



CAPUT XXuIII. De uitiis et abusibus lingue, cantus, iuramenti, etc.

58. Multum loqui, stultitia est: quoniam in multiloquio peccatum deesse non potest . Lingua dicitur, quia lingit. Lingit adulando, mordet detrahendo, occidit mentiendo. Ligat, et ligari non potest: labilis est, et teneri non potest; sed labitur et fallitur. Labitur ut anguilla, penetrat ut sagitta; tollit amicos, multiplicat inimicos; mouet rixas, seminat discordias. Uno ictu multos percutit et interficit Blanda est et subdola, lata et parata ad exhaurienda  bona, et miscenda mala. Qui custodit linguam suam, custodit animam suam ; quoniam mors et uita in potestate lingue est . Qui linguam suam et uentrem custodire non potest, monachus non est. Cuius peccatum quisquis sequitur, necesse est ut eius penam sequatur. Uniuscuiusque casus tanto maioris est criminis, quanto priusquam caderet, maioris erat uirtutis. Per que peccasti, per hec et torqueberis. Secutus es carnem; flagellaberis in carne. Crimen non est in rebus, sed in usu agentis. Sepe prolixa lectio, longitudinis causa memoriam legentis oblitterat.

59. Sunt quidam uoce dissoluti, qui uocis sue modulatione gloriantur: nec tantum gaudent de  dono gratie, sed etiam alios spernunt. Tumentes elatione, aliud cantant quam libri habeant: tanta est leuitas uocis forsitan et mentis. Cantant ut placeant populo, magis quam Deo. Si sic cantas, ut ab aliis laudem queras; uocem tuam uendis, et facis cam non tuam, sed suam. Habes in potestate uocem tuam, habeto et animum. Frangis uocem, frange et uoluntatem. Seruas consonantiam uocum, serua et concordiam morum; ut per exemplum concordes proximo, per uoluntatem Deo, per obedientiam magistro. Caue ne, sicut delectaris altitudine uocis, delecteris elatione mentis. Nec diuiti obsunt opes, si eis bene utatur: nec pauperem egestas commendabilem facit, si inter inopiam sordes peccati non caueat.

 60. Quacumque arte uerborum quis iuret, Deus qui conscientie testis est, ita hoc accipit, sicut ille, cui hoc iuratur, intelligit: qui uero dupliciter iurat, dupliciter reus fit, quia et nomen Domini in uanum assumit, et proximum dolo capit. Sepe Deus hic puniri tolerat, quos ad salutem perpetuam parat. Iucunditas cordis est uita hominis. Cor prauum dabit tristitiam. Omnis boni impedimentum est tristitia. Humilitas nec ipsa irascitur, nec allos irasci permittit. Humilitas est, si quando peccauerit in te frater tuus, antequam illum peccasse peniteat, dimiseris illi. Unusquisque talem indulgentiam accepturus est a Deo, qualem ipse dederit proximo suo in se peccanti. Frustra Deum propitiari sibi querit, qui cito placari proximo negligit. In tua infirmitate non  te despicias, sed ora Deum, et curabit te. Sepe multos Deus non exaudit ad uoluntatem, ut exaudiat ad salutem. Duobus modis oratio impeditur, ne impetrare quis ualeat postulata hoc est, si aut mala quisque committit, aut si delinquenti in se debita non dimittit.

61. uera confessio et uera penitentia est, quando sic penitet hominem peccasse, ut crimen non repetat. Nihil peius est quam culpam cognoscere, nec deflere. Si uideris aliquando persecutorem tuum nimis seuientem, scito 358 quia ascensore suo demone perurgetur. Omnis homo qui alium in corpore persequitur, prius ipse in corde persecutionem sustinere cognoscitur. Super tria firma sedet humilitatis perfectio: ut attendat homo quid fuit ante ortum,  quid est ab ortu usque ad occasum, quid erit post hanc uitam. Unde enim superbiat homo, rememorans quod fuit uile semen, et sanguis coagulatus in utero; postmodum in deserto huius uite miseriis expositus et peccato; tandem cinis, et esca uermium futurus in tumulo?

Unde superbit homo, cuius conceptio culpa,
   Nasci pena, labor uita, necesse mori?
Quando uel quomodo, uel ubi, nescire?



CAPUT XXIX. De cordis instabilitate confessio penitentis, et responsio patris spiritualis.

62. Solus solitudinem cordis mei ingredior, et cum corde meo paulisper confabulor, ab ipso querens  de ipso et de his que circa ipsum sunt. Cor meum, cor prauum, uanum et uagum, omni uolubilitate uolubilius: de uno in aliud uago incessu transit, querens requiem ubi non est. In omnibus enim que uidentur, requiem quesiui, et ueram requiem in eis inuenire non potui. Deinde rediens ad me, consistere in me ipso non possum: quoniam mens mea ualde leuis, multumque instabilis, uaga et profuga, ubique se uariat, undique fluctuat; quia uult et non uult pigra, consilia mutat, uoluntates alternat, similis folio quod a uento mouetur et circumfertur. Inde est quod cogitationes mee uane et importune me trahunt, et ducunt modo ad forum, modo ad litigia altercantium, nunc ad conuiuia pinquium, nunc ad immunda libidinum Modo sordida  titillatione caro inflammatur; nunc uero feda cogitatione animus sordidatur: et cum confusionis mee caliginem declinare uolo, non ualeo. Sic, sic dum me diligenter inspicio, tolerare me ipsum non possum. Non est enim hora diei, nec momentum temporis, quo Creatorem meum in aliquo non offendam, et imaginem suam in me aliquo modo non obfuscem. uitam meam cum diligenter exploro, quotidiana confessione confiteri non possum pessima uitiorum germina, que in me quotidie repullulant. Ecce audisti, pater, abominationes meas malas et pessimas; et adhuc scias multo peiora et iniquiora in angulis cordis mei latere, que ad lucem uere confessionis uenire erubesco. uerumtamen si Dei consilium habes, consule quid agendum  sit.

63. Cum per prauas ineptasque cogitationes uaga mente discurris, deceptoriis spiritibus tentandi aditum in te aperis. Et ita te a Deo separas, quoniam peruerse cogitationes separant a Deo, et Spiritus sanctus discipline effugiet fictum, et auferet se a cogitationibus que sunt sine intellectu . Mens uero instabilis et inquieta, dum semper nititur apprehendere quod appetit, desideriis suis circumagitata nunquam requiescit. Idcirco in uno eternitatis desiderio immobiliter debet figi. Peccata autem tua confiteri non erubescas: quoniam omnia in confessione lauantur; et nullum peccatum dimittitur, nisi prius confiteatur. Prosequere igitur, et si ad  perfectam sanitatem peruenire desideras, quidquid conscientie stomachum grauat, totum uomitu pure confessionis euomere non differas. uirus enim uitiorum, nisi festinanter eiiciatur, prius interiora corrumpit; deinde ad exteriora ebulliens, totum corpus occupat et maculat.



CAPUT XXX. Pergit penitens aperire conscientiam et statum anime sue coram patre spirituali.

64. Quoniam Aegyptium tuum non abominaris, sed foues et instruis; manifestabo tibi, non solum peccata actionum, uerum etiam cogitationum. Audi ergo miseriam meam. Sepe ueniunt ad mentem meam cogitationes innumere et surgunt affectiones multe, et sollicitant me de cura corporis, et suggerunt  multa de 359 usibus necessitatis. Conueniunt ibi ad consulendum, ueraciter autem ad decipiendum: et congregantur consiliarii multi, et consiliatores uani, imo deceptores ueri. Congregantur autem quasi in consilium unum, et quasi ad querendum consilium bonum, et dantur in commune consilia multa, sed inutilia et uana; quia consilium uanitatis est, et totum eorum consilium de uanitate est. Suadent mihi sanguinem minuere, ut possim pausare, et lautiores cibos sumere; remanere de uigiliis, ut satis possim dormire. Consulunt corpus recreare ne deficiat, carnem fouere ne tabescat, abstinentiam aliquantulum relaxare, quieti parumper indulgere: et in hunc modum agitur de cura corporis, cura superflua, et de uanitate uentilatur questio uana, et  super huiusmodi inutili negotio consumitur sepe hora una.

65. Qui carnis sue desideriis non resistit, et motus cordis sui custodire negligit; ita tandem praua consuetudine illigatur, ut postmodum etiam uolens eis resistere non possit. Propterea quoties huiusmodi consiliarios improbos et iniquos in unum conuenire sentis; non eis consentias, sed illico excute te, nunc ad orationem, modo ad operationem, sepe autem ad meditationem: nec prius cesses, donec illi euanescant.. Intuere quomodo Christus stetit in cruce; considera quomodo morieris, uel ubi, uel quando: statue te ante terrificum tribunal tremendi Iudicis; descende usque ad infernum inferiorem, et ibi cerne quomodo pro peccatis suis anime puniuntur.  Talis etenim cogitatio probatissimum remedium est contra turpes cogitationes.



CAPUT XXXI. Confessio penitentis de cura carnis, et uitiis gule.

66. Quoniam uerba delictorum meorum audire non dedignaris, sed patienter auscultas, fateri oportet quod adhuc fatendum est. Cum supradictis consiliariis iniquis et iniqua consulentibus acquiesco, et eorum consilia libenter recipio; adsunt subito cogitationes praue, assurgunt affectiones peruerse, multum sollicite, sed parum discrete, quomodo carnem meam delicatissime foueam; que quantumcumque suauissime nutriatur, semper caro est. Offerunt mihi infirmitorium; sed quoniam turpe est  in illo diu permanere, equitandi occasionem querunt et inueniunt. Nec mora, equi parantur, cadi implentur, hospitia eliguntur, et que sunt necessaria in uia, ligantur et parantur. uocor, et uocatus uenio. Iniungitur mihi obedientia illa: ego uero metuens ex meo desiderio uilescere, recuso ore, quod corde desidero; acquiesco tanquam coactus, et ideo letus ascendo, et iter arripio. Proh dolor! religio relinquitur, et silentium rumpitur: hinc indi uolant uerba uana et inutilia, forsitan et detractoria. Sic confabulando sepe consumitur dies integra. uenio ad hospitium, assideo ad mensam, apponitur panis albus et uinum bonum, piscis et caseus, oua, etc. Interea recurrit animus meus ad fratres qui sunt in conuentu, et graue est mihi ut dissimiliter ab eis  reficiar; et epuler splendide, illis aride reficientibus: et remordet me conscientia mea, si pro faba piscem, si pro cepe seu milio caseum, si pro mica gastellum ad refectionem sumam; si uinum bibam, et fratres aquam.

67. Gula uero exspectationis impatiens, inuitat et instigat ut comedam et bibam. Dicit enim: Non debes esse molestus ei qui te caritatiue suscepit, sed ad nutum illius te per omnia debes habere, et monitis illius libenter obedire, et impensa beneficia cum gratiarum actione percipere, quoniam nichil respuendum est quod cum caritate offertur. Charitatis est ut quod ille tibi apponit, cum ipso parites de eodem sumas, ne scandalizetur si uiderit te aliud quam se comedere. Ita ergo fac ut conuenit,  Communica et participa cum hospite, sicut scriptum est: Comedentes et bibentes que apud illos sunt . Ego uero his persuasionibus uictus, communico et participo cum hospite pro hospite. Et quoniam de alieno ministratur, et non de proprio, incipio mihi esse indulgentior, et manu largior. Prosequor causam pro qua ueni ad mensam. 360 Nam comedo et bibo profuse, sicut mos est: et multiplicantur fercula et pocula, donec et uenter grauetur, et cerebrum turbetur: nec arguitur superfluitas, quam excusat hospitalitas. Sic, sic mei oblitus, dum gule appetitum sequor, obliuisci mox incipio quid faciant fratres in refectorio; et cadit a memoria faba, caulis, panis durus, et aque potus. Sicut fabula, sic est uita mea. Timeo etiam ne egomet  sic fabulando fabula efficiar, si sine bonis operibus inueniar. Dicito ergo mihi quid debeo facere, et quomodo possim gulam continere, ne tam parui bidelli seruus efficiar.

68. Gula semper est in pugna, et in culpa. Siue manduces, siue bibas, adest illa tecum pugnatura: si bene non pugnas, certe uinceris ab illa; que cum multis pugnat, et a paucis expugnatur. Tu ergo tanto uehementius illam expugna, quanto manifestius illam esse expugnandam cognoscis. Et quoniam ad Dei cognitionem peruenire non potes, nisi per cognitionem tui; iterum atque iterum discute te ipsum, si forte aliquid in te lateat quod Deo displiceat. uidere enim Deum non potes, nisi mundo corde: nec fiet cor iucundum, nisi prius fiat mundum  ab omni contagione.



CAPUT XXXII. Accusat se penitens de confessionis uitiis et de inuidia.

69. Multa habeo adhuc tibi dicere, sed confiteri erubesco. uerumtamen, quia aliter Deum uidere non possum, aperiam tibi cor meum. Fateor quoniam peccata mea recogitare neglexi, et ideo multa obliuioni tradidi. Cognita autem non omnia confessus sum, propter multitudinem. Que uero confessus sum, non pure sum confessus propter turpitudinem, aut omnino celaui. Que autem siue bene, siue male sum confessus, non digne fleui, propter uetustatem, et inueteratam consuetudinem. Confessus  sum cui non debui; et cui confiteri debui, celaui; et, quod peius est, de confessione inanem gloriam quesiui. Manifesta uero peccata excusaui, cum de illis conuictus fui, uel, quod deterius est, defendi. Culpam meam pre rubore confusionis palliaui. Sic, sic peccatis peccata semper accumulo, et uitam meam quotidie corrigere dispono: semper autem de die in diem differo, et dum hoc in futuro fieri propono, fit ut illud futurum semper sit futurum, imo fortassis nunquam futurum. Domine Deus meus, quamdiu ponam consilia in anima mea?  Que utilitas in sanguine meo, dum descendero in corruptionem?  Non est uitium cui aliquo modo non seruierim. Omnia enim contendunt de me, cuius potissimum uidear.  uerumtamen super omnia uitia, inuidia me persequitur. Pestis hec ubique me torquet. Da ergo consilium quomodo illam effugere ualeam.



CAPUT XXXIII. Responsio patris spiritualis de inuidia.

70.

Tristius [al. iustius] inuidia nichil est, que [protinus ipsum
Auctorem torquet discruciatque suum.
Omnino igitur fugienda est et exsecranda; quoniam in illa Deus offenditur, proximus leditur, animus affligitur. Inuidia etenim semper torquet possessoris sui animum, quamuis sepe ledere non possit suum, erga quem seuit, proximum. Sed cum mala sit omnis inuidia, pessima tamen est huius mali species, que sub specie sanctitatis suas exercet iniurias.  Sepe enim quando seuit in proximum ex uitio iracundie, uel ueneno inuidie, fingit sibi cogitatio quod faciat illud zelo iustitie. Lesus namque quilibet a proximo suo, non iam eum facile respicere potest simplici oculo. Displicet sibi quidquid ab illo fieri considerat. Omni fere hora tacita apud se cogitatione illum accusat. Surgunt cause quotidie innumere, que illum culpabilem ostendunt: occurrunt rationes multe, que illum reum, illum esse puniendum conuincunt. Crescit autem sepe eousque malum, ut apud Deum esse credat se reum, nisi illum seuerius corripiat, et de sua peruersitate redarguat. Loquitur enim apud se huiusmodi maligna 361 cogitatio: Usquequo illum talem tolero? Consentire ei comprobor, si eum non corripio; consentiens  autem Deum offendo. Corripiam ergo eum, ne Deum offendam: nichil enim pro mea, sed pro Dei iniuria ulciscenda totum facio. Imo sic illum sibi restituam: proximum enim corripere, et eum castigare, hoc non est proximo nocere, sed prodesse uelle. Sic sepe apud se loquitur maligna cogitatio: excecauit enim eam malitia sua. Et putat odium suum amorem esse, et iniuria sua iustitiam exercere. Conueniunt itaque undique huiusmodi maligne cogitationes ad mentem, et fingunt se ad obsequium Dei conuenire, non autem suum odium exercere uelle. Considera ergo adhuc frequenter, cogita uehementer, inuestiga diligenter conscientiam tuam, ut scias quid corrigere, seu etiam unde debeas gratias agere. ualde enim utile et pernecessarium est, ut scias quid desit  tibi, quid uis, quid cupis, et quid habere optas.



CAPUT XXXIu. Accusatio sui e uariis, uagis et otiosis cogitationibus, et responsio patris spiritualis.

71. Facilius atomos mundi possem dinumerare, quam motus cordis mei. uelocitas animalium et uolatilium meis motibus equiparari non potest. Cogitationes meas non est qui possit comprehendere. Desideriorum meorum non est modus. Nunc illa, nunc ista cogito et desidero, nec ista, nec illa habere possum. Dum corpore uaco, cogitationibus per diuersa loca uagor. Nulla hora, nullo temporis momento quiesco: sed in momento, in ictu oculi per multa spatia locerum discurrens, nouas creaturas  creo; et iterum easdem eadem facilitate deleo, uel alio atque alio modo multipliciter uario. Illud uel illud habere desidero, talis uel talis esse cupio, quasi Deus illud dare, uel talem me facere nescierit, aut non potuerit.

72. O custos cordis, quam modicum et cupidum cor habes! paruum est, et magna cupit. uix ad unius milui refectionem sufficere posset, et totus mundus ei non sufficit. Solo corde per totum mundum uago motu discurris. Sine pedibus curris, sine manibus operaris, alas non habes, et uolare non cessas. Diuitias quotidie congregas, et satiari non potes: epulas ad refectionem paras, et inde non comedis: hec et illa cogitas, et falsum est quod cogitas. Audi quomodo, ut de cetero tibi caueas. Forsitan  cogitas modo de sole, uel de aliquo amico tuo, aut de te ipso. Si unus est sol, falsus est iste quem tu cogitans fingis: quoniam ille certis locis et temporibus cursum suum peragit, istum uero constituis ubi uis. Si unus est ille amicus tuus, falsus est iste quem cogitans fingis: quoniam ille ubi sit, nescis; istum autem ubi uis, fingis. Porro te ipsum hoc esse loco sentis, et tamen figmento cogitationis uadis ubi uis, et loqueris cum quibus uis, et hoc uerum non est, quia modo ibi non es. Quoniam ergo falsa sunt hec, noli amodo talia cogitare, sed iacta cogitatum tuum in Domino, qui te fecit et refecit, elegit et uocauit, iudicabit et saluabit.

73. O quot et quanti hac hora cum eo loquuntur, eumque in semetipsis amplexantur! tu uero in his  delectaris que pereunt et transeunt, et tecum manere non possunt! Considera quam multi modo moriuntur; quibus si hec hora ad agendum penitentiam concederetur, que tibi concessa est, quomodo per altaria, et quam festinanter currerent, et ibi flexis genibus, uel certe toto corpore in terram prostrato tamdiu suspirarent, plorarent, et orarent, donec plenissimam peccatorum ueniam a Deo consequi mererentur? Tu uero comedendo, bibendo, iocando, et ridendo, tempus otiose uiuendo perdis, quod tibi indulserat Deus ad acquirendam gratiam, et ad promerendam gloriam. Cogita etiam quot anime in inferno nunc cruciantur sine spe uenie et misericordie. Si amor Dei te tenere non potest, saltem  teneat et terreat timor iudicii, metus gehenne, laquei mortis, dolores inferni, ignis urens, uermis corrodens, sulphur fetens, flamma tartarea, et omnia mala. Discute adhuc te ipsum, ut scias quid desit tibi, ne in illa ultima discussione 362 coram omnibus confundaris, si inuenta fuerit in te iniquitas.



CAPUT XXXu. Pergit confiteri uarias et instabiles affectiones ac perturbationes suas.

74. Digne pensare, et sufficienter estimare non ualeo, que sit illa tam multiplex cogitationum mearum uolubilitas, et tam inquieta et infatigabilis uelocitas, que per tam multa, tam uaria, tam infinita discurrere me facit. Nulla enim hora et nullo temporis momento quiescere possum, sed per infinita spatia  locorum, et uolumina temporum mira festinatione pertranseo. Undique patet mihi facilis transitus, agilis discursus, de summis ad ima, et de imis ad summa; de primis ad nouissima, de nouissimis ad prima. Digne explicare non possum, quod alternationis modos momentaneis permutationibus induo, et quam multiformiter me alternantium uicissitudinum motibus uariare consueui, et quibus perturbationibus quotidie afficior. Modo me in fiduciam erigo, modo in diffidentiam cado. Nunc per constantiam figor, nunc subitaneo terrore concutior: modo me turbat ira, modo ingens furor exagitat. Nec illud adeo mirum, quod uariis qualitatibus diuersisque perturbationibus per singula momenta afficior; sed illud supra modum stupendum, quod sub eodem  pene momento sepe contrariis affectionibus tangor: nunc odio, nunc amore ducor; modo gaudio, modo merore detrahor. Quam sepe inter mira gratulationis mee tripudia, superueniens subitoque emergens tristitie causa me uehementer concutit ac deiicit, et omnem illam exsultantis animi mei solemnitatem subito in merorem uertit! Sepe diu multumque dilecta nimio postmodum odio prosequor, et uehementer approbata atque desiderata subito detestor. Sed quis omnium mearum affectionum qualitates enumeret? quis omnes uariationis mee modos explicare sufficiat? Pene quot sunt diuersitates rerum tot sunt uarietates affectionum mearum.



CAPUT XXXuI. Responsio patris spiritualis, quam sit utilis et necessaria sui cognitio.


75. Cum inter omnia animalia, humanum genus tum digniori forma, tum digniori potentia dignius reperiatur; nulla scientia melior est illa, qua cognoscit homo se ipsum. Relinque ergo cetera, et te ipsum discute: per te curre, et in te consiste. A te incipiat cogitatio tua, et in te finiatur; nec frustra in alia distendaris te neglecto. Preter salutem tuam nichil cogites; quoniam in acquisitione salutis tue nemo est tibi germanior, nemo propinquior te ipso. Si uero aliquid cogitationi tue se offerat, quod non quoquo modo ad tui ipsius salutem pertineat, illico respue et exspue, ut semper te possis inspicere, et  de cognitione tui uenire ad cognitionem Dei. Agnoscere se debet homo, ad que bona sit naturaliter promptior, uel ad que mala procliuior: quibus studiis debeat uehementius insistere, contra que mala debeat instantius uigilare: quibus exercitiis ualeat melius promoueri, quibus uitiis ualeat facilius corrumpi: quibus culpis subiaceat, uel quibus meritis emineat, et quid pro his pene uel premii exspectare debeat: quantum quotidie proficiat, uel deficiat: cum quanta animi industria satagat preterita mala flere, presentia declinare, futura preuenire: cum quanta animi constantia studeat reparare bona amissa, custodire et multiplicare possessa. O quam necessaria discussio et quam miranda speculatio, tot animi uirtutes, tot eius exercitationes, tot eius  studia uel merita pre oculis habere, et huiuscemodi contemplationi diutius inherere!

76. Suspende ergo animum tuum ab inferiorum amore; ne forte de sublimibus eiectus, et de loco uoluptatis a propria concupiscentia abstractus et illectus, post concupiscentias tuas eat, et uagus fiat et profugus super terram. Denique, si cupis implere dominicum preceptum, 363 omni custodia serua cor tuum . Nescit enim quid de spiritu angelico, quid de Spiritu diuino sentire debeat, qui suum prius non cogitat. Nihil recte existimat, qui se ipsum ignorat. Nescit quod sub pedibus suis omnis mundana gloria subiaceat, qui conditionis sue dignitatem non pensat. O custos cordis, si nondum es idoneus intrare ad te ipsum, quomodo ad illa rimanda  idoneus eris que sunt intra, uel supra te ipsum? Si necdum dignus es intrare tabernaculum primum, qua fronte presumis ingredi tabernaculum secundum, hoc est in Sancta sanctorum? Si nondum moliri potes gressus altos, ut cum Domino Iesu, uel saltem cum Moyse ascendas in montem excelsum; qua presumptione putas uolare in celum? Prius redi ad te, quam rimari presumas que sunt supra te. Prius sol ortus sui confinia irradiat, quam ad altiora conscendat. Primum ergo est ut redeas ad te ipsum; intres ad cor tuum; discas estimare spiritum tuum. Discute quid sis, quid fueris, quid esse debueris, quid esse poteris: quid fueris per naturam; quid modo sis per culpam,  quid esse debueris per industriam; quid adhuc esse possis per gratiam. Disce ex tuo spiritu cognoscere quid debeas de aliis spiritibus estimare. Hec porta, hec scala, hic introitus, iste ascensus: hac intratur ad intima, hac eleuatur ad summa. uides quantum ualeat homini plena cognitio sui? Ex hac siquidem proficit ad cognitionem omnium celestium, terrestrium, et infernorum.



CAPUT XXXuII. Propositum penitentis de se ipso diffidentis, et ad Dei familiaritatem anhelantis.

77. Scire uellem qualis ipse sum, sed uix de me ipso uera discernere possum. Amor namque priuatus, quem erga me ipsum habeo, aufert mihi uerum iudicium de me ipso. Idcirco parum mihi credo de  me ipso, utpote homini mendaci, timens ne, si me ipsum iudico, mentiatur iniquitas sibi . Iudicet ergo me ille, cui omnia nuda sunt et aperta: quem fallere non possum, quia sapientia est; nec effugere, quia ubique est; neque corrumpere, quia iustitia est. Ille ueniat ad me, cuius delicie sunt esse cum filiis hominum : qui stat ad ostium et pulsat, paratus introire, si ei aperuero . Intret ergo et sanctificet sibi sanctuarium, quoniam sanctus est, et domum eius decet sanctitudo. Exstirpet uitia, ordinet cogitationes, sanet affectiones, mores componat. Nullus ei in aliquo resistat; ut sit in pace locus eius . Utinam nullus hominum esset mecum exterius, ut familiarius loqui possem cum eo interius.  Ipse enim et secretum querit, et solitarium locum diligit. Fugiam ergo hominum solatia et colloquia, ut in secreto cordis mei Deum habitatorem habere possim. ualde tamen difficile est ab exterioribus ad interiora mentem reuocare, et ibi permanere. Nec minus difficile est de uisibilibus ad inuisibilia penetrare, et in illis diutius consistere. Dura sunt hec, et multum laboriosa, sed ualde fructuosa. Assuescam igitur sola intima cogitare, sola interiora diligere, et in illis permanere, ut possim audire quid loquatur in me Dominus Deus meus. Ecce adsum, piissime Domine: tecum sum, intus sum. Quamdiu in exterioribus occupatus fui, uocem tuam intra me audire non potui. Nunc autem reuersus ad me, ingressus sum ad te, ut possim te audire, et tibi loqui.  Loquere ergo, misericordissime, quia audit seruus tuus: loquere, quia paratus sum obedire. Quidquid iusseris, pro posse meo libenter deuotus implebo.

78. O anima mea, Rex Angelorum uenit ad nos, et hospitatus est nobiscum. Letemur ergo de tanto hospite nostro corde perfecto. Demus ei gloriam et honorem, quoniam dignatus est uisitare seruos suos. Epulemur et iucundemur cum eo in letitia et exsultatione. Delectemur in eo de eo, et nullus sit ei in aliquo molestus, ne in ira recedat a nobis, et inducat super nos maledictionem pro benedictione. Exhibeamus ei omne seruitium caritatis, rogantes et deprecantes ut nobiscum manere dignetur. Si uero non possumus persoluere et totum quod debemus;  saltem nosmetipsos humiliter ei subdamus ad omnem uoluntatem eius. Sit hec dies solemnis, in qua Saluatorem 364 nostrum in hospitio nostro leti suscepimus. Nullum membrum, nullum officium ab hoc gaudio excludatur. Conueniant ergo in unum omnes cogitationes et affectiones, diem festum celebrantes in omni puritate et sanctitate. Nulla se aliena cogitatio interserat, que huius solemnitatis gaudia perturbet. Oculi mei semper ad Dominum, per quem sum, uiuo et sapio; nec cessent lacrymis pedes eius rigare. Audiant et intelligant aures quid in nobis ei displiceat, uel quid ei placeat; quid damnet, uel quid approbet. Delectetur odoratus illo suauissimo odore dulcedinis eius. Odor eius odor  uite eterne, odor totius suauitatis et iucunditatis. Repleatur os meum laude, ut cantem gloriam tuam, altissime Domine . Sit meditatio cordis mei in conspectu tuo semper , ut te possim uidere per fidem et contemplationem, donec merear uidere facie ad faciem. Clementissime Pater, nichil in nobis cesset a laude tua. Benedic, anima mea, Domino; et omnia que intra me sunt, nomini sancto eius . Benedic, et dic:

Gloria, laus et honor tibi sit, rex Christe redemptor.



CAPUT XXXuIII. Anime cum Deo analogia et similitudo.

79. O anima mea, si uis amari a Deo, reforma in te imaginem suam, et amabit te: repara in te similitudinem  suam, et desiderabit te. Consilio namque sancte Trinitatis ad imaginem et similitudinem suam creauit te Creator tuus; quod nulli alteri ex creaturis donauit: ut tanto eum ardentius diligeres, quanto mirabilius ab eo te conditam intelligeres. Considera ergo nobilitatem tuam: quoniam sicut Deus ubique est totus, omnia uiuificans, omnia mouens et gubernans; ita tu in corpore tuo ubique tota es, illud uiuificans, mouens, et gubernans. Et sicut Deus est, uiuit et sapit - ita tu secundum modum tuum es, uiuis, et sapis. Et sicut in Deo tres sunt persone; Pater, et Filius, et Spiritus sanctus: sic et tu habes tres uires; scilicet intellectum, memoriam, et uoluntatem. Et sicut ex Patre generatur Filius, et ex utroque procedit Spiritus sanctus: ita  ex intellectu generatur uoluntas, et ex his ambobus procedit memoria. Et sicut Deus est Pater, Deus est Filius, Deus est Spiritus sanctus; non tamen tres dii, sed unus Deus, et tres persone: ita anima est intellectus, anima uoluntas, anima memoria; non tamen tres anime, sed una anima, et tres uires. Ex quibus anime uiribus quasi excellentioribus iubemur Deum diligere, ut diligamus eum toto corde, tota anima, tota mente: id est, toto intellectu, tota uoluntate, et tota memoria; hoc est, toto affectu, sine defectu, cum discretionis intuitu. Nec solus sufficit de Deo intellectus ad beatitudinem, nisi sit in amore eius uoluntas. Imo hec duo non sufficiunt, nisi memoria addatur, qua semper in mente intelligentis et uolentis maneat Deus: ut sicut nullum potest  esse momentum, quo homo non utatur uel fruatur Dei bonitate uel misericordia; ita nullum sit momentum, quo eum presentem non habeat in memoria



CAPUT XXXIX. De dignitate anime, ut que Christum spiritualiter gignere ualet.

80. Intellige dignitatem tuam, nobilis creatura; quoniam non solum insignita es Dei imagine, uerum etiam decorata similitudine. Sicut enim Creator tuus, qui te ad similitudinem suam creauit, est caritas, bonus et iustus, suauis et mitis, patiens et misericors, et cetera insignia que de eo leguntur: ita tu creata es, ut caritatem haberes, et esses munda et sancta, pulchra et decora, mitis et humilis.  Quas uirtutes quanto plus in te habebis, tanto propinquior Deo eris et maiorem tui Conditoris geres similitudinem. Quid maius his tibi facere potuit, quam ut ad similitudinem suam te conderet factor tuus; et eisdem uirtutum uestimentis te ornaret, quibus ipse ornatus est? Attende igitur diligenter prime conditionis tue excellentiam, et uenerandam sancte Trinitatis imaginem 365 in te ipsa agnosce: honoremque similitudinis diuine, ad quam creata es, habere stude nobilitate morum, exercitio uirtutum, dignitate premiorum; ut quando apparebit qualis sit, tunc similis ei apparere possis. Similis enim similem querit: et qualem te paraueris Deo, talis necesse est appareat tibi Deus. Si  ergo naturalem pulchritudinem tuam in te reparaueris, concupiscet rex decorem tuum: quoniam ipse est Deus tuus ; ipse amicus et sponsus, frater et filius. Ipse enim dixit: Quicumque fecerit uoluntatem Patris mei qui in celis est, ipse meus frater, et soror, et mater est . Audi quomodo. uirtus et sapientia Patris, filius est Patris. uerbum Patris, uoluntas est Patris. uoluntas hominis nichil aliud est, quam quedam proles mentis. Si igitur eadem est uoluntas tua, et uoluntas Patris; idem est filius tuus, et filius Patris. ueritas, sapientia, uoluntas corde concipitur, et ex corde generatur.

81. Si igitur idem uis et idem sapis quod Pater, eumdem filium habes quem et Pater. In te est utrum  sis pater aut mater, an potius utrumque, pater et mater; non tuo merito, sed Dei dono. Potes namque eum gignere in corde tuo, et in corde alieno. Potes eum concipere a corde tuo, et ab ore alieno. Intellectu gignitur, consensu concipitur, affectu nascitur, effectu nutritur. Quando ueritatem intelligis, uel alium intelligere facis, Christum gignis. Nosti uoluntatem Dei? consenti ei, et concepisti. Quando gignis, es pater; quando concipis, es mater. Amando parturis, operando nutris. Sic, sic in potestate cuiusque relinquitur, utrumnam tante prolis mater efficiatur. Maledicta ergo sterilis que non parit, que talem filium pro uoto per Dei gratiam habere potuit. Cur non similiter maledictus qui non gignit, nisi quia non eque in nostra potestate consistit ueritatem intelligere,  et ueritati consentire? Non enim ueritatem semper intelligo cum uolo: intellecte autem semper consentio: uelle tamen non possum, nisi gratia Dei fuerit mecum. Nulla est enim humana industria sine Dei gratia. Ex quo primus homo peccauit, nature bonum perdidimus, pariter et arbitrii uigorem, sed non electionem, ne non esset nostrum, ut emendaremus peccatum. In nobis namque manet ad querendam salutem arbitrii libertas, id est rationalis uoluntas, sed admonente prius Deo et inuitante ad salutem, ut uel eligamus, uel sequamur. Potestatis nostre est diuine inspirationi acquiescere, et que ad salutem nostram pertinent eligere et sequi: diuini uero muneris est ut possimus adipisci, quod sequendo  cupimus consequi. Nostre potestatis est et ignauie, ut labamur: sollicitudinis uero nostre est et celestis pariter adiutorii, ne labamur. Felix homo qui sic ambulat sapienter, ne cadat; aut si ceciderit, ut statim resurgat. Felicior uero est qui nunquam cecidit: felicissimus autem est, qui iam cum Deo regnat.



CAPUT XL. De promptitudine anime ad recipiendum Christum, et de intimo recessu diuini amoris

82. Felix homo est, cui presto est cum uoluerit, habere filium Deum. O quanta est dignitas hominis, filium habere Deum! et quanta est humilitas Omnipotentis habere hominem patrem! et quanta est nobilitas anime, Christum Iesum habere sponsum!  Sancta ergo anima et ueri sponsi amica ad dilecti sui aduentum summo cum desiderio semper debet inhiare, et parata atque expedita esse, ut pulsantem amicum absque ulla dilationis iniuria possit suscipere, et uocanti cum omni alacritate occurrere; ne subito et inopinate adueniens, minus promptam et minus ornatam inueniat: uel diu exclusus, diutine prestolationis ullam molestiam sustineat. Aliud est autem cum ipso intrare, atque aliud est ad ipsum exire. Ibi anima ad se ipsam reuertitur, et cum dilecto suo usque ad intima cordis sui penetralia ingreditur: hic extra semetipsam ducitur, et ad sublimia contemplanda subleuatur. Quid namque est eius introire, nisi se totam in semetipsam colligere? Quid uero est eius exire, nisi se ipsam extra semetipsam  totam effundere? Nihil itaque 366 aliud est animam cum dilecto suo in cubiculum ingredi, et solam cum solo morari, dulcedineque eius perfrui; nisi exteriorum omnium obliuisci, et in eius dilectione summe et intime delectari. Se solam cum dilecto uidet, quando exteriorum omnium oblita, ex propria consideratione in dilecti sui dilectionem desiderium suum perurget, et ex his que in intimis suis considerat, animum suum in eiusmodi affectu inflammat, et tam ex bonorum, quam ex malorum suorum consideratione in gratiarum actionem assurgit; et hinc pro impensa gratia, hinc pro indulta uenia, intime deuotionis uictimas persoluit. Usque in intimum dilectus perducitur, et in optimo collocatur, quando ex intimo cordis affectu, et super omnia  diligitur.

83. Cogita quid sit quod in uita tua ardentius dilexisti, anxius concupisti, quod te iucundius afficiebat, ceterisque omnibus profundius delectabat. Considera ergo si eamdem affectionis uiolentiam, delectationisque abundantiam sentis, quando in summi dilectoris desiderium inardescis, quando in eius dilectione requiescis. Cui dubium sit quod intimum illum affectionis tue sinum necdum teneat, si intime dilectionis aculeus animam tuam in diuinis affectibus minus penetrat, tepidius exagitat, quam in alienis affectionibus aliquando penetrare uel exagitare solebat? Sed si tantam prorsus, uel forte ualidiorem dilectionis uel delectationis uiolentiam  in intimis tuis circa diuina perspexeris, quantam alias nunquam expertus fueris; uide adhuc si forte aliud aliquid sit, in quo delectari uel consolari possis. Certe quamdiu possum ex aliena qualicumque re consolationem uel iucunditatem concipere, nondum audeo dicere dilectum nostrum intimum ardentissimi amoris sinum tenere. Satage ergo, festina trahere eum adhuc ad interiora et secretoria cordis tui penetralia, quecumque es eiusmodi anima. Quis enim neget illud intimum cordis humani penetrale tales recessus habere, seu etiam obtinere posse, in quibus summi et singularis amoris uiolentia cum aliquid per affectum infixerit, aliena omnino delectatione auelli non possit? Certe si alienam aliquam consolationem queris uel recipis, Deum tuum,  quamuis fortasse summe, nondum tamen singulariter diligis. Nondum ergo in intimum perducitur, nondum in intimo collocatur. Si ergo non satagis introducere eum ad intima tua, quomodo te credam uelle uel posse sequi eum ad sublimia sua?

84. Certum ergo signum tibi sit, quecumque es anima, quod dilectum tuum minus diligis, uel ab illo minus diligeris, si ad theoricos illos excessus nondum uocaris, uel uocantem sequi nondum merueris. Quomodo enim perfecte diligis uel diligeris, si in summorum desiderio ad superna non raperis, et ad theoricos et anagogicos illos conatus mentis alienatione non transis? uis nosse quia sublimitas diuinarum reuelationum sit manifestum diuine dilectionis indicium? Iam non dicam, inquit, uos seruos,  sed amicos; quia omnia que audiui a Patre meo, nota feci uobis . Satage ergo Deum tuum intime et summe diligere, et omni hora in diuine contemplationis gaudium summo cum desiderio anhelare. Collige te ipsam ad temetipsam, et in solo diuinitatis desiderio requiesce.



CAPUT XLI. Anima excitatur ad contemplationem rerum sublimium et diuinarum.

85. Debet namque anima perfecta, et assidue summorum contemplationi dedita, omni hora peregrinationis sue terminum, et ergastuli huius egressum, cum summo desiderio exspectare, et ad illud diuine contemplationis spectaculum, quod in futura uita speramus, animum suum suspendere, et in huiusmodi  exspectatione uehementi desiderio anhelare: ut quod interim uidet per speculum et in enigmate, mereatur uidere facie ad faciem. Necesse est itaque ad cor altum ascendere, et mentis excessu per diuinam reuelationem addiscere, quid sit illud, ad quod aspirare uel studere oporteat, et ad qualem sublimitatis habitum animum suum componere et assuescere debeat. Nam si semel ad illam luciferam angelice 367 sublimitatis gloriam quis admissus fuerit, et ad illud diuinorum radiorum spectaculum intrare meruerit: quam intimis desideriis, quam profundis suspiriis, quam inenarrabilibus gemitibus eum qui eiusmodi est, putamus insistere, quam assidua recordatione, quam iucunda admiratione inspectam  claritatem credimus eum retractare, menteque reuoluere; illam desiderando, illam suspirando, illam contemplando, donec tandem aliquando in eamdem imaginem transformetur a claritate in claritatem, tanquam a Domini Spiritu? 

86. uerumtamen cum ab illo sublimitatis statu ad nosmetipsos redimus, illa que prius supra nosmetipsos uidimus, in ea ueritate uel claritate qua prius perspeximus, ad nostram memoriam omnino reuocare non possumus. Et quamuis inde aliquid in memoria teneamus, et quasi per medium uelum, et uelut in medio nebule uideamus; nec modum quidem uiuendi, nec qualitatem uisionis comprehendere, uel recordari sufficimus: et mirum in modum reminiscentes, non reminiscimur et non reminiscentes,  reminiscimur, dum uidentes non peruidemus, et aspicientes non perspicimus, et intendentes non penetramus, donec iterum meditatione assurgamus in contemplationem, contemplatione in admirationem, admiratione in mentis alienationem. ueritatis contemplatio in hac uita inchoatur, sed in futura iugi perpetuitate celebratur. Per ueritatis contemplationem eruditur homo ad iustitiam, consummatur ad gloriam. Gratia contemplationis cor ab omni mundano amore non solum emundat, sed sanctificat, et animum ad celestium amorem inflammat. Qui diuina inspiratione et reuelatione ad contemplationis gratiam promouetur, quasdam arrhas future illius plenitudinis accipit, ubi sempiterne contemplationi perpetuo inherebit. Qui uero contemplationi  ueritatis uult uacare, necesse est ut discat requiescere, non solum ab operibus malis, sed etiam a cogitationibus superuacuis. Multi siquidem etsi sciant uacare corpore, minime tamen ualent uacare corde, nescientes facere sabbatum ex sabbato: et ideo non ualent implere quod dicitur in Psalmo, uacate, et uidete quoniam ego sum Deus . uacantes siquidem corpore, sed uagantes ubique corde, nequaquam merentur uidere quam dulcis est Dominus, et quam bonus Isrel Deus iis qui recto sunt corde . Inde est quod hostes derident sabbata eorum ; id est, ipsa sue uacationis otia in cogitationes inutiles protrahunt, et per deuia queque uago incessu, sine respectu peruentionis passim huc et illuc uagantur. Animus  eorum in diuersa rapitur, et nunc in hanc partem, nunc in illam discurrendo mira agilitate in contraria agitur.

87. Sic, sic quamdiu sub egenis huius mundi elementis 368 uiuimus, desideria nostra ultra gaudia nostra extendimus; quia infinite plura sunt que concupiscimus, quam que in hac uita apprehendere possumus. Beata autem illa supernorum spirituum multitudo desideria sua ultra gaudiorum suorum non extendit plenitudinem, que felicitatis sue infinitatem uel immensitatem comprehendere omnino non sufficit. Est autem eorum gaudium, non solum de contemplatione Creatoris, sed etiam de contemplandis  eius creaturis. Dum enim Deus in omnibus suis operibus mirabilem inueniunt, quid mirum si ubique mirando uenerantur, uenerando mirantur magnalia eius, quem diligunt? Inueniunt itaque, non solum in creaturis incorporeis, sed etiam in creaturis corporeis, unde mirentur, unde Creatorem earum digne uenerentur. Hec omnia iugiter contemplantur, contemplantes mirantur, mirantes letantur. Letantur de diuina contemplatione, congratulantur de mutua uisione, mirantur in rerum corporalium speculatione.

88. Discamus et nos contemplantes mirari, et mirantes contemplari, quomodo illius superne beatitudinis ciues omnia que sub ipsi sunt indesinenter aspiciunt, omniumque que ab alto uident, rationem  et ordinem comprehendunt; quomodo de mutua societate indissolubilique caritate in infinitum gaudeant, quomodo in illam diuine claritatis uisionem insatiabiliter inardescant. Nihil est iucundius, nichil utilius gratia contemplationis. Quanto amplius in celestium contemplatione delectaris, et delectando admiraris, tanto libentius immoraris, tanto diligentius perscrutaris, profundiusque illuminaris. Semper in illis inuenies quod mireris, et unde delecteris. Nusquam est copiosior materia admirandi, et nusquam utilior causa delectandi. In his ergo semper sit tua admiratio et delectatio. Nec necesse erit alia pro aliis querere, et per uanam huc illucque cogitationum euagationem discurrere. Deum namque cognoscere, plenitudo est scientie. Plenitudo  autem huius scientie, plenitudo est glorie. Consummatio gratie, perpetuitas uite. Ad huius uero scientie plenitudinem opus est potius intima compunctione, quam profunda inuestigatione; suspiriis, quam argumentis; crebris lamentationibus, quam copiosis argumentationibus; lacrymis, quam sententiis; oratione, quam lectione; gratia lacrymarum, quam scientia litterarum; celestium potius contemplatione, quam terrestrium occupatione.

Sequebatur hic in recentioribus editionibus alius libellus de Conscientia, sed ab Horstio merito expunctus, utpote mera superiorum repetitio.





TRACTATUS DE CONSCIENTIA. AD RELIGIOSUM QUEMDAM ORDINIS CISTERCIENSIS. 





[NOTA.]

Hic tractatus non est Bernardo indignus, quanquam nec illius esse uideatur. Auctor in fine nomen suum reticeri cupit: quod Bernardus non solet.



PROeMIUM.


Petis a me, dilecte mi, quod supra me est, imo  contra me, uidelicet lumen scientie, conscientie puritatem. In utroque falleris, sed falli non credis,  ita uel dilectione mea tangeris, uel opinione. Ego quid sum, et quid possum? Peccator enim sum, et ultra modum peccans peccator, et ingenii uiuacitas ullum in me non habet locum. Accedit ad hec negotiorum multiplicitas, que quidem in homine ingenioso totius doctrine semina uel obruit, uel repellit, iuxta Sapientem: Sapientia scribenda est in tempore otii; et qui minoratur actu, percipiet illam . uerumtamen etsi non eo quod amicus es, tamen quia importunus es, surgam iuxta preceptum Domini , et dabo non quod tibi necessarium, sed quod mihi ad manum. Dominus autem tribuat tibi secundum cor tuum. Ipse est enim qui dat uoci sue uocem uirtutis: qui in dulcedine sua pauperi parat, qui replet in bonis desiderium  tuum.



CAPUT PRIMUM. Quam obscura et impenetrabilis res sit conscientia.

1. Conscientia hominis abyssus multa. Sicut enim profundum abyssi exhauriri non potest, ita cor hominis euacuari non potest a cogitationibus suis. Conscientia hominis est quasi mare magnum et spatiosum, ubi reptilia quorum non est numerus . Quam bene dixit, 369 reptilia! Sicut enim reptile latenter repit, et sinuosis anfractibus huc illucque deambulat: ita et in hominis conscientiam uenenate cogitationes suauiter intrant et exeunt; ut nesciat homo unde ueniant, aut quo uadant. Bene nouerat hoc qui dicebat: Prauum est cor hominis et inscrutabile; et quis, inquit, cognoscet  illud?  Nec dicit quis, pro difficili, sed pro impossibili: quia quod scrutationem non recipit, nec cognitionem. uide illum magnum apostolum, Paulum loquor, unicum scrutatorem conscientie sue. Mihi, ait, pro minimo est ut a uobis iudicer, aut ab humano die. Ecce quomodo humanum iudicium euaserat, nichil dubitans ab his qui foris sunt, Sed neque, inquit, meipsum iudico . Et ubi est, o Apostole, uerbum sanctum tui ipsius dicentis: Si nos ipsos iudicaremus, non utique iudicaremur?  Quid est quod teipsum uel nobis uel dissimules iudicare? Audi quare: Nihil, ait, mihi conscius sum. Felix conscientia non sibi in aliquo conscia, que nec proprium iudicium, nec alienum  ueretur. uidesne quam sublimi conuersatione et alienum et proprium iudicium non timebat? Latet tamen adhuc laqueus et fouea magna, uas electionis: sed que uigilantissimum illum oculum tuum non possit effugere. Subiunxit enim, Sed non in hoc iustificatus sum: et addidit, Qui autem iudicat me, Dominus est . Hoc autem tertium iudicium Dei, quod etiam illa purgatissima non comprehendit conscientia, nesciens iuxta Scripturam, utrum amore an odio digna sit, cum omnia ei in posterum reseruentur incerta . Huius enim iudicii timore concussus pariter, et percussus gemebat et dicebat: Quod enim operor, non intelligo . Etsi enim exi iudicium mundi, et iudicium mei; restat tamen iudicium  Dei, quod me non sinit intelligere quod operor, quia nescio si acceptet illud quod operor. Ipse enim melius nouit me, quam ego me, scrutans et renes et corda, occultorum cognitor, pertingens usque ad diuisionem anime et spiritus , qui solus nouit omnia et omnium rationes.

2. O singulare sancti Spiritus organum, si non intelligis quod operaris, cur alio loco dicis, Gloria nostra hec est, testimonium conscientie nostre ; tuam gloriam, tuam conscientiam uocans? Sed ex parte intelligit, et ex parte non intelligit. Intelligit plane, quia et suum aliorum supergressus est iudicium: sed citra iudicium Dei retinetur, ubi procul dubio nescit quid operatur. Non enim per illa duo iustificatur, sed per tertium iustificabitur,  quod sicut non est cognoscibile, ita est incomprehensibile. Duorum tamen iudiciorum exclusio, id est in presenti iustificatio, quodammodo certa significatio est eterne predestinationis, in qua nos Deus preuidit conformes fieri imagini Filii sui; et future glorificationis, cum nos in ipso erimus et ipse in nobis, cum ipse erit omnia in omnibus. Propter hoc enim tam secure quam sincere alibi loquebatur: Certus sum, ait, quia neque mors, neque uita, et multa alia, imo pene omnia que ibi enumerantur, non poterunt me separare a caritate Christi . Sed cum tot et tanta dixisset. unum, scilicet propriam uoluntatem, reticuit, que saluationis et damnationis est causa. Et attende quomodo uir Deo plenus conscientiam suam dixerit  gloriam suam, tanquam eam plene intelligens, et se in ea. Et tamen dixerat se non intelligere quod operatur, conscientiam suam non iam in gloriam, sed in ignorantiam concaptiuans. Deficit ergo Apostolus scrutans scrutinio conscientiam suam: et dum ad fundum eius peruenire se credidit, alienum iudicium et suum euacuans, incurrit profundum, scilicet iudicium Dei penetrare non ualens, ut iam uel conuentus uel conuictus eructet, Iudicia tua, Domine, non modo abyssus, sed et abyssus multa . Quid ergo faciemus nos miseri et miserabiles, si ille qui plus omnibus laborauit , cui etiam Clauiger regni cum Ioanne et Iacobo nichil contulisse uidentur ,  qui usque ad tertium celum raptus est , ita de seipso sentit et loquitur? Sed ut iam totum quod de conscientia sentio, uerbis nudis et puris tue puritati aperiam, quatuor distinctionum modos tibi assignare decreui, ut quod particulatim distinctum fuerit, legatur dulcius, et melius conseruetur.



370 CAPUT II. Quatuor conscientiarum genera.

3. Conscientia igitur alia bona et tranquilia; alia bona et turbata: alia mala et tranquilla; alia mala et turbata. Sed primum de prima uideamus. Bona namque conscientia est, que et preterita peccata punit, et punienda committere refugit: que etsi peccatum sentiat, peccato non consentit. Beatus  uir, cui non imputauit Dominus peccatum, ait sanctus . Non dixit, Qui non fecit peccatum: non est enim hic aliquis, nisi unus; et hic est Filius Dei, qui peccatum non fecit, nec inuentus est dolus in ore eius . Omne ergo quod ipse mihi non imputare decreuerit, sic est quasi non fuerit. Beati ergo, non quorum nulle inuente sunt, sed quorum remisse sunt iniquitates, et quorum tecta sunt peccata . Non dixit, Quorum nulla sunt; sed, quorum tecta sunt peccata: ut quodam tegumento quodammodo Dei oculis abscondantur. Felix anima, que peccatum sentiens, peccato non consentit: quam etsi cogitatio inquinat, ratio lauat, pugnans et repugnans legi peccati. Molesta lucta est, sed fructuosa est; quia  etsi penam habet, adhibet et coronam: imo quod sentientem fatigat, uincentem coronat. In hoc enim conflictu ubi sensus est, non consensus, nichil damnationis est, iuxta Apostolum, his qui sunt in Christo Iesu . Porro is qui uoluntatem habet non peccandi, et custodiendi pedes suos a lapsu; qui commissa preteriti temporis et plangit, et punit; qui malignos cogitatus aduenientes cordi suo allidendo ad Christum respuit: hoc tanquam triplice funiculo strictus atque constrictus, conscientiam habet et purificatam, et puram. Tranquillam autem dixerim, cum iam ipse Spiritus testimonium perhibet spiritui eius quod filius Dei sit, cum omnibus dulcis est, nulli grauis; utens  amico ad gratiam, inimico ad patientiam, omnibus ad beneuolentiam, quibus potest ad beneficentiam. Rara auis in terra huiusmodi conscientia: sed quanto rarior, tanto carior apud Deum.



CAPUT III. De conscientia bona et turbata.

4. Conscientia bona est, sed turbata, que nil molle, nil fluxum recipit, sed a mundi aspergine quando potest pressius detergit, non tamen in dulcedine, sed in amaritudine multa. Dura enim uidetur ei uia rectior, et austerior uita. Ubique uidet quod carni displicet: sed retinet se freno timoris Dei, et in omni tempestate cordis sui ad hanc anchoram figitur. Nam, iuxta Prophetam, turbatus est, et non est locutus . Sed audiui  quid de isto Dominus dicat: Cum ipso sum, inquit, in tribulatione. Ad quid? Eripiam eum, et glorificabo eum . Eripiam ab amaritudine, glorificabo in uoluptate: cum illa que prius faciebat timore, faciet cum amore. Hec uero conscientia loquitur Deo in Psalmo, et dicit: Commouisti, inquit, Domine, terram, et conturbasti eam: sana contritiones eius, quia commota est. Commouetur terra, cum peccator confitetur et penitet; conturbatur, cum in conuersatione amaritudinem sustinet: sed contritiones istas illius sanare solius est, qui sanat omnes infirmitates nostras. Audi tamen quod sequitur: Ostendisti populo tuo dura. Que dura? Potasti nos uino compunctionis , non lacte unctionis.

 5. Notandum uero est, quod quibusdam in religione uiuentibus apponitur lac ad bibendum, quibusdam etiam uinum: sed tamen utrumque diuinum. Bibunt illi lac, quibus et uigilie breues, et cibi dulces, et labores appetibililes, et panni suaues uidentur: quibus etiam parum est illud quod magnum est in exercitiis sancte conuersationis. Lac enim suauiter bibitur, dulciter liquatur, sine lesione, sine amaritudine. Ita et isti in sancto proposito suauiter incedunt, dulciter currunt: sine lesione proprie conscientie, sine amaritudine aliene. Hoc habet proprium qui huiusmodi lac bibit, ut ei peccatum suum displiceat, ut alieno peccato non consentiat, ut propter hec peccatorem non deserat; ut uitium eius, in quantum in ipso est, non dissimulet;  et cum corripuerit, non insultet. Ecce de potu lactis: audi de uini potu. uinum quippe 371 asperum est et insuaue. uinum bibunt hi qui uias uite aggressi et ingressi, tribulationibus corporis et anime pariter contorquentur, sed non cedunt, neque recedunt in tribulatione. Isti sunt quibus ipse Dominus ore proprio predicat et predicit: uos estis, inquit, qui permansistis mecum in tentationibus meis . Sed quis horum tibi uidetur [supp. felicior] uel ille qui in suauitate, uel ille qui in asperitate currit uiam mandatorum Dei? Primus uidetur esse felicior, secundus fortior: uterque tamen iustus, uterque pius, habentes proprium donum ex Deo, alius quidem sic, alius uero sic. uis nosse quia in utroque bene placitum est coram  Deo Bibi, inquit, uinum meum cum lacte meo . Qui enim primum a tentatione liberat, secundum in tentatione confortat: et sic alter experitur quoniam suauis est Dominus; alter uero quoniam fortis est Dominus. Fortis plane et potens in prelio, in quo seruum suum, etsi premi, non tamen opprimi patitur in multitudine misericordie sue. uenite, ait propheta, emite absque argento uinum et lac . Omnis enim timorata conscientia que ad Deum uenit, uel lac ab ipso, uel uinum emit, secundum quod dictum est et tractatum. Et nota quia utrobique uinum preposuit, pro eo scilicet quod qui maiorem sustinet pro Deo perseueranter tribulationem, maiorem habeat et mercedem.  Et hec dicta sint pro differentia bone et tranquille conscientie, et bone et turbate conscientie.



CAPUT Iu. De mala et tranquilla conscientia.

6. Sequitur mala et tranquilla conscientia, qua sicut nichil peius, ita nichil est infelicius. Queris quenam illa sit? Hec est illa que nec Deum timet, nec hominem reueretur: que cum uenerit in profundum malorum, contemnit . Et uide lapsum, imo et casum male conscientie, quam minutatim et pedetentim declinet a Deo; et ita in profundum descendat, ut super eam urgeat puteus os suum. Primum quando homo assuetus bonis grauiter peccat, uidetur ei adeo importabile, ut in infernum uiuens descendere uideatur. Processu uero  temporis non importabile, sed tamen graue uidetur, et inter importabile et graue non paruus descensus est. Paulo post et leue iudicat: et cum crebris ictibus uerberetur, uulnera non sentit, uerbera non attendit. De huiusmodi in Scriptura ueritatis expressum est: uerberauerunt me, et non dolui: traxerunt me, et ego non sensi . In breui uero temporis spatio, non solum non sentit, sed et placet, et dulce fit quod amarum erat, et asperum uertitur in suaue. Ducitur deinde in consuetudinem, ut iam non modo placeat, sed et assidue placeat, et se continere non possit. Ad extremum uero non potest auelli, quia consuetudo uertitur in naturam: et quod prius faciendum erat impossibile, iam impossibile est ad continendum. Sic enim descenditur,  imo caditur, a Ierusalem in Iericho: sic itur in auersionem et duritiam cordis. Hic peccator fetet, hic quatriduanus est: hic lapis spelunce superpositus  illos misericordes radios diuini luminis non admittit: hic iuxta Scripturam, a mortuo, tanquam ab eo qui non est, perit confessio ; nisi forte miserans Deus cor lapideum in carneum quandoque conuertat.

7. Hec est mala conscientia, que per huiusmodi discrimina, imo precipitia ruit, et corruit, et irruit super se ipsam. Quomodo tranquilla? Cum mundi huius prosperitas alludit et illudit; cum laudatur peccator in desideriis anime sue, et iniquus benedicitur; cum peccantium fauor, et peccare nolentium pauor nolens et dolens arridet ei; cum non est  qui arguat, sed et qui arguere peccatorem audeat ex omnibus qui in circuitu eius sunt. Et sic impletur in eo quod scriptum est: Prosperitus stultorum perdet illos . Nihil eque exasperat illius tremendi Iudicis maiestatem, quam peccare, et secure peccare, et de uitiis quasi de uirtutibus gloriari. Non miserearis, Domine, ait iustus, omnibus qui operantur iniquitatem . Hec est iniquitas cuius non miseretur Deus, cum homo defendit quod Deus odit, et peccatum iustitiam asserit, ut Omnipotenti resistat, et Omnipotens illi. Hec est illa superbia, de qua scriptum 372 est: Deus superbis resistit, humilibus autem dat gratiam . Intellige quod dicit, resistit. Resistere  enim ex equo est. Ille autem ex equo Deo resistere proponit, qui quod Deus astruit, destruit quantum in ipso est, dicens malum bonum, et bonum malum, amarum dulce, et dulce amarum; lucem tenebras, et tenebras lucem . Hanc uero tranquillitatem nutrit impunitas, securitatis et negligentie mater, nouerca uirtutum, religionis uirus, tinea sanctitatis.



CAPUT u. De mala conscientia, et turbata.

8. Mala autem conscientia est, sed turbata, que in actu peccatorum suorum deprehenditur et comprehenditur. Nam dum pasci se uoluptatibus credit, anxietatibus cedit humanis, pudoribus et confusionibus reuerberata, sicut scriptum est: In operibus  manuum suarum comprehensus est peccator . uerbi gratia, appetit quis adulterium ad uoluptatem, sed comprehenditur ibi ad anxietatem: et multo maior est anxietas quam uoluptas ad omnem uerecundiam et angustiam hominis qui hominem et uiuit, et sapit. Sed licet quidam in ipsa deprehensione conuertantur ad Dominum, maior tamen est numerus in ipsa confusione permanentium in peccato, quam propter peccati confusionem exeuntium a peccato. De exeuntibus scriptum est: Imple facies eorum ignominia, et querent nomen tuum, Domine . De non exeuntibus dicit Ieremias propheta: Percussisti eos, Domine, et non doluerunt, attriuisti eos, et renuerunt suscipere disciplinam . Hi sunt quatuor conscientiarum riui de  uoluntatis fonte currentes, in quibus iusti purgantur, inquinantur iniusti: ut fiat quod scriptum est, Et qui in sordibus est, sordescat adhuc, et iustus iustificetur adhuc . Et quia cogitationes hominis, siue boni, siue mali, continua uolubilitate uoluuntur; plurimos cogitationum modos, quaquauersum se uertant, pro modulo meo tibi statui demonstrare, ut melius possis intelligere quam longe simus ab illo qui semper in eodem statu permanet, Domino nostro Iesu Christo.



CAPUT uI. De uariis cogitationum generibus.

9. Cogitationum uero alie onerose, alie affectuose, alie obscene, alie otiose, alie curiose, alie suspiciose, alie distentorie. Onerosas cogitationes  in anima iusti illas accipe, quibus resistere uult, et tamen non potest; sed uelit nolit, irruit in oculos mentis muscarum Aegypti pestilentia, et perstrepunt rane in penetralibus cordis eius. Cogitat homo plerumque terribilia de fide, horribilia de diuinitate, et per phantasmata corporearum imaginum transrotatus, illa sentit, que uel in confessione euomere peccator oneratus exhorret: et quanto districtius non exhibet membra sua arma iniquitatis peccato, tanto strictius huiusmodi spiritu quatitur et pulsatur. Cum enim ille insatiabilis homicida ab exteriori sensualitate se uidet exclusum, interiora collectis uiribus aggreditur. Sed spiritualis homo qui omnia iudicat, illius astutias non ignorat. Reprimit quod  potest: quod autem non potest reprimere, tolerat; quia etsi latratum canis sustinet, morsum non timet. Latrat enim cum suggerit; tunc uero mordet, cum ad consensum pertrahit: sed cum non ingerit quod suggessit, tunc non uulnerat, sed coronat; quia etsi sentientem cruciat, non obligat non consentientem. Sunt nichilominus et onerose, cum ex officio Marthe suscepto sollicitus homo turbatur erga plurima propter plurimos, ut habeant unde in diuino officio sustententur.

10. Affectuose sunt, quando circa carnis sue curam afficitur, sicut in uictu et uestitu. Tangitur etiam sepe homo affectione propinquorum suorum secundum carnem. Obscene sunt, quando carnalis delectatio titillat et pungit: sed he tanquam feces  immundissime longius in ipso principio propulsande sunt. Otiose sunt, quando illis nec delectatur, nec afficitur: uerbi gratia, equum currentem uel auem uolantem cogitans, ubi pene inter uitium 373 residet et uirtutem, nec descendens ad illum, nec ad istam ascendens. Curiose sunt, quando proponit explorare proximorum secreta: et que curiose seipsam scrutari debuerat, oblita sui aliena curat, nunc intus, nunc foris uaga et garrula, et quietis impatiens. Suspiciose sunt, quando nullum certum argumentum habens, male de proximo suspicatur; et ea que in utramlibet partem inclinari possunt, in deteriorem interpretatur. Distentorie sunt, quando de longinquis rebus, et regnis, et regionibus disponit et tractat; quando distenditur in questionibus  et rationibus huius mundi: quam pessimam occupationem, iuxta Salomonem, dedit Deus filiis hominum, ut distendantur in ea . Item.

11. Cogitationum uero multiplex uarietas esse cognoscitur. Alie namque cor inflant, alie eleuant, alie perturbant, alie dissipant, alie confundunt, alie distendunt, alie ligant, alie inquinant, alie contrahunt, alie corrumpunt. Inflant, ut superbe; eleuant, ut uane; perturbant, ut inuide; dissipant, ut iracunde; confundunt, ut acediose; distendunt, ut ambitiose; ligant, ut gulose; inquinant, ut luxuriose; contrahunt, ut timide; corrumpunt, ut malitiose. His igitur exclusis mens purgatur, si sanctis cogitationibus iugiter exerceatur, sicut scriptum est: Cogitatio sancta custodiet te. Sunt preterea  cogitationes bone et sancte. Debemus enim cogitare de Deo, ut delectemur in illo: de Redemptoris nostri passione, quam pro nobis sustinuit in crucis patibulo, ut et nos parati simus tribulationes et angustias libenter sustinere pro illo: de hora transitus nostri, ut semper simus parati: de die iudicii, quia ibi de operibus nostris rationem sumus reddituri: de inferno, ut timeamus penas, quia inde nulla est redemptio: de paradiso, ut desideremus coronas, quas habebimus in futuro: de mandatis Domini, et de Sacramentis nostre redemptionis; ut perseueremus in uia iustitie per gratiam Dei. Amen.



CAPUT uII. De quatuor spiritibus in cordibus hominum loquentibus.


12. His omnibus cogitationibus cordium humanorum  quatuor spiritus loquuntur assidue: spiritus mundi, spiritus carnis, spiritus diaboli, Spiritus Dei. Spiritus mundi loquitur uana; et ipse tunc loquitur cordi nostro, cum uanitatem diligimus, cum de uanitate letamur, cum delectamur in uanitate. Spiritus carnis loquitur, cum mollia carni et sensibus carnis appetimus; cum eius curam in desideriis et uoluptate perficimus. Spiritus diaboli loquitur, quando et amara cogitamus, et aspera proferimus, tristes in nobis, aliis irascentes, ingrati, inuidi, sine affectione, sine federe. Spiritus Dei loquitur, quando dulcia meditamur et loquimur, hilares nobis et proximis, in omni dulcedine et bonitate, solliciti seruare unitatem spiritus in uinculo pacis . He conscientie, he cogitationes conscientiarum,  hi spiritus loquentes in cogitationibus nostris que melius tua conscientia, dulcissime frater, quam mea pagina cernit, atque discernit. Factus sum insipiens, tu me cegisti: sed melius uolui ostendere imperitiam meam, quam confundere faciem tuam. Si quid bene dictum est, tibi imputa, pro cuius fide, et sensum, et uerbum dedit Filius Dei. Si quid secus dictum, est tibi imputa, quia iussisti. Parce autem et festinationi, quia nichil ita contrarium, nichil ita disrepantissimum in scribendo, quam acceleratio et celeritas. Digne enim inuenire quod queris, et uerbis competentibus uestire quod inueneris, et locum aptum, et tempus feriatum, et ingenium uiuidum, et stylum exercitatum desiderat. uerumtamen absconde  epistolam, uel librum, si sic magis eligis nominare: uel, si propalare decreueris, tace nomen auctoris. Nouit Auctor salutis, cui soli honor et gloria, quantum ego diligo salutem anime tue, et honorem persone tue. Ipse est Dominus noster iehsu Christus, qui tibi et se ipsum donat, et coronat te in misericordia et miserationibus. uale, et ora pro me.

In aliis editionibus inepte nonnulla assuta reperies precedentibus, petita ex tractatu de Interiori Domo. Sed nobis non est opere pretium, rebus otiose repetitis,  implere paginas, presertim cum ipse presentis tractus epilogus hoc additamentum reticeat.





TRACTATUS DE ORDINE uITAE ET MORUM INSTITUTIONE  . *





[NOTA.]

374 Hic Tractatus quamuis Bernardi non sit, est tamen cuiusdam Benedictini, ut ex cap. 5, n. 16, apparet, ex Patrum, maxime ex Ambrosii sententiis contextus. Diuiditur in quatuor partes: quarum prima, cap. 1-5, de uirtutibus adolescentium; secunda, cap. 6, de uirtutibus proficientium: tertia, cap. 7, 8, de uirtutibus perfectorum; quarta, cap. 9-12, de uitiis.



CAPUT PRIMUM. Bonam institutionem prime etatis permagni esse momenti.


1. Hortatur quidem timidam mentis mee imperitiam fraterna caritas, ut de uite ordine, et morum institutione breuiter loqui debeam. Sed quia tempus est, ut ipso qui inspirauit opitulante, opus aggrediar, exordium sumere necessarium duxi ab illa laudabili uirtute, que dicitur uerecundia. Que cum sit omnibus etatibus, personis, temporibus et locis apta, tamen adolescentes et iuueniles animos maxime decet. Tres enim uirtutes sunt que pueris adolescentibus magis congruunt, uerecundia, taciturnitas, et obedientia. Non est autem dubium, si has studuerint habere, quin possint Christo duce ad  culmen perfectionemque uirtutum ascendere. Morum enim insignia, et ornamenta uirtutum in illis procul dubio cernimus senibus, qui ab ipso tirocinio primeue etatis usque ad perfectum uirum disciplinis celestibus exercitati, per uiam Domini fortiter cucurrerunt. Quorum scilicet sapientia tantum uiget, et lucet, quantum senectus ipsa etate fit doctior, usu certior, processu temporis prudentior. Hec autem ueterum studiorum dulcissimos fructus edit, et alios reficit. Multi namque senes diu uiuentes, et nichil proficientes, quia nullas sibi in opportuno tempore diuitias congregarunt, inopes omnium uirtutum animos iuuenum reprobe uite morbo inficiunt. Sicut enim per senem uitiosum et  fatuum, ita per adolescentem inuerecundum et temerarium religio sancta destruitur. Post indoctos namque prelatos molosque, in sancta Ecclesia nulla pestis ad nocendum infirmis ualentior inuenitur. Denique talium hominum genus, ista de quibus Apostolus predixit, tempora , proh dolor! sine numero ferunt, quando ferme omnia que bona sunt et sancta, pessumdari confundique uidemus. Et quoniam senes in melius mutari ab illa inolita uitiorum consuetudine difficillimum est, debemus manum adolescentibus porrigere: qui si dare uolunt operam, omni depulso tepore possint utique per gratiam Christi uitam corrigere, mores componere, actusque suos in omnibus meliorare.

2. Idcirco diu est, quod desideraui propter iuniorum  salutem  ex opusculis Patrum pauca quedam deflorando colligere, que tenere etati eorum uideantur specialiter consulere. Est enim mihi, fateor, tristitia magna et continuus dolor super cecitate cordis eorum, qui cum didicerunt in schola Christi qualiter debeant et uitia propulsare, et sanctis 375 uirtutibus insudare, heu! rebellionis spiritu armati, tam precipiti impetu per abrupta uitiorum currunt ad mortem, ut eos auriga presidens nullo freno discipline ualeat cohibere. Deberent utique in domo Dei ad cultum diuini honoris super omnem ornatum tanquam uas aureum refulgere. Cur autem ab ipsis primis rudimentis infantie educati sunt tanta cura, tantoque labore; nisi ut fortes in bello facti, contra  mundum et eius concupiscentias, contra carnem et eius desideria, contra diabolum et eius multiplicia tentamenta uiriliter pugnent? Sed quod admirandum est et dolendum, plus eis quam ceteris grauis et austera uidetur discipline regula. Quare hoc, nisi quia secularem magis diligunt uitam? Certe uel nullus, uel rarus inter eos inuenitur, qui libenter sequatur antiquorum Patrum instituta, et maiorum uitam diligat; aut quia labor eum terret, aut quia in lubrica etate difficilior est abstinentia, aut quia alacri adolescentie uidetur uita obscurior: et ideo ad ea conuertuntur studia, que plausibiliora arbitrantur. Presentia quippe plures, quam futura preferunt; sed meminisse debent quia non presentibus, sed futuris militamus. Unde quo prestantior  causa, eo debet esse cura attentior. Infelix qui legem uite et discipline abiicit, et maiorum gubernari magisterio refugit. Iste uero non secundum Deum, sed secundum se uiuit; qui, si poterit, est cum qui bus uult; pergit quo uult, et quantum uult; ridet et iocatur, inter quos, et ubi, et quando uult; postremo quidquid fratribus suaue est, quidquid tactui blandum, quidquid oculis delectabile, quidquid ceteris sensibus carnis sue iucundum, exercet ac sequitur. Ille uero qui secundum Deum uiuit, non quod eum carnaliter delectat, sed quod spiritualiter edificat facit et quidquid cupit aut agit, non uult ex sua, sed ex Dei uoluntate, maiorumque suorum iussione procedere. Nemo tamen positus in adolescentie,  uel intemperantie lubrico, de sui conuersione desperet. Oleaster enim oliue insertus amissa amaritudine efficitur fructuosus. Si ergo agricultura conuertit stirpium qualitatem, nonne studia doctrine et discipline assiduitas mitigare possunt quaslibet egritudinis passiones?



CAPUT II. uerecundiam esse precipuam uirtutem que adolescentes ornet, et ubi ea potissimum exercenda.

3. Sed ne puerilis uita uariis lapsibus uitietur, oportet teneros animos prefatis diligenter mancipare uirtutibus, quatenus bona consuetudo cum etate simul accrescat. Ut igitur clarius patescat quanta et qualis uirtus sit uerecundia, patris Ambrosii magna ex parte ponamus sensus et uerba: ne  si forte me paruipenderint stultum homuncionem, magnum Ambrosium, imo in Ambrosio Christum, non audeant spernere. Sic enim ille ait instruendorum morum magister . Est autem bonorum adolescentum timorem Dei habere: deferre patribus honorem, castitatem tueri, non adspernari humilitatem, diligere clementiam ac uerecundiam, que ornamenta sunt minori etati. Ut enim in senibus grauitas, iuuenibus alacritas: ita in pueris adolescentibus uerecundia, uelut quadam dote commendatur nature. Quam pulchra uirtus uerecundia, et suauis gratia, que non solum in factis, sed etiam in ipsis spectatur sermonibus, ne modum progrediaris loquendo, ne quid indecorum sermo resonet tuus! Speculum enim mentis plerumque  in uerbis refulget. Ipsum sonum uocis libret modestia, ne cuiusdam offendat aurem uox incomposita. Denique in ipso canendi genere prima disciplina uerecundia est; imo etiam in omni usu loquendi, ut sensim quis, aut psallere, aut legere, aut postremo loqui incipiat, ut uerecunda principia commendent processum. Est etiam in oculis uerecundia; qua prohibetur boni adolescentis pudica anima intueri et alloqui feminas, non ut exsecretur sexum, sed ut fugiat uitium. Plurimum autem proficit ad tuitionem castitatis custodia oculorum. Multi uero perierunt propter speciem carnis. Unde Dominus: Qui uiderit mulierem ad concupiscendum eam, iam mechatus est eam in corde suo .

376 4. Bone indolis adolescentes in monasterio  uiuentes, ita se omni studio conseruent, ut adolescentiam suam nulla libidinis sorde commaculent, ut ad altare Christi quasi de thalamo uirgo procedant. Quorum tanta animi debet esse munditia, ut pre nimia uerecundia ne sermonem quidem audire uelint, uel locum impudicum. Et ne incentiuis naturalibus superentur, necesse est ut lasciuiens caro eorum crebris frangatur ieiuniis. Melius est eos stomachum dolere, quam mentem. Beatus plane adolescens qui castus perseuerat, et corpore, et mente. Huic procul dubio caro et sanguis Redemptoris nostri efficitur salus et uita. Sunt et qui propter humanam confusionem, sine respectu diuini timoris, pleni sordibus audacter se ingerunt tantis mysteriis.  Audiant autem quod scriptum est: Homo uidet in facie, Deus autem in corde . Sed illi plus metuunt homines, quam Deum. O ceca temeritas! O Dei mira patientia! Numquid enim tantum peccauerunt uel quos ignis consumpsit, uel quos terra absorbuit . Numquid tale scelus filiorum Aaron, alienum ignem offerentium , quale est istorum qui tam terribilia sacramenta sumunt sibi ad mortem? Etenim sic uiuendum est, ut Panem illum supersusbtantialem semper accipere ualeamus; quia ue ei qui se alienum fecerit ab eo! et multum ue illi qui spurcus et immundus accesserit! Utrobique grande periculum. Ideo magna necessitas instat ne indigni inueniamur. Quapropter tenenda est in omnibus uerecundia pudicitie  comes, cuius societate castitas ipsa tutior erit. Bonus enim regende castitatis pudor est comes, qui si repellat prima pericula, pudicitiam uulnorari non sinit. Etenim inuerecundis oculis, et lasciuis sermonibus libidinosus animus deprehenditur; et per exteriorem hominem interioris hominis uita monstratur. Multa et dura corporis bella sustinet adolescentia: et calore sanguinis inflammata, ut euadere possit, omni indiget custodia. Quanto plura sunt que impugnant pudicitiam, tanto maiora sunt premia; quia ubi maior labor, ibi merces erit amplior.

5. Amatores autem uerecundie sumant exemplum de Matre Domini, que quamuis esset mitissima, tamen pre uerecundia salutantem se angelum  non resalutauit . In ipsa uero oratione nostra multum uerecundia placet, multumque conciliat gratie apud Dominum nostrum. Nonne hec pretulit Publicanum et commendauit eum, qui nec oculos suos audebat ad celum leuare? Ideo iustificatur Domini iudicio plus quam ille Phariseus, quem deformauit presumptio . Oremus et nos, in quantum possumus, in incorruptione quieti et modesti spiritus, qui est ante Deum locuples. Paulus quoque cum orationem deferri precipit cum uerecundia et sobrietate , primam hanc et quasi preuiam uult esse orationis future, ut non glorietur peccatoris oratio, sed quasi colore pudoris obducta, quo plus defert uerecundia de recordatione delicti, eo uberiorem mereatur  gratiam.

6. Est etiam in ipso motu, gestu, incessu tenenda uerecundia. Habitus enim mentis in corporis statu cernitur. Hinc homo cordis nostri absconditus, aut leuior, aut iactantior, aut turbidior, aut e contra grauior, et constantior, et purior, et maturior estimatur. Itaque uox quedam animi est corporis motus. Sepe enim per incessum proditur qualis sit animus. Lucet quippe in quorumdam incessu imago leuitatis, species quedam scurrarum percursantium. Sunt enim qui sensim ambulando imitantur histrionicos gestus, et quasi quedam fercula pomparum, et statuarum motus nutantium; ut quotiescunque gradum transferunt, modulos quosdam seruare uideantur. Nec cursim ambulare honestum arbitror,  nisi cum causa exigit alicuius periculi, uel iuste necessitatis. Nam plerumque festinantes anhelos uidemus torquere ora: quibus si desit causa festinationis necessarie, fit neuus iuste offensionis. Sed non de his dico, quibus rara properatio ex causa nascitur; sed quibus iugis et continua in naturam uertitur. Nec in illis ergo tanquam simulacrorum effigies probo, nec in istis tanquam excursorum [AMBROS. excussorum] ruinas. Est enim gressus probabilis, in quo est species auctoritatis, grauitatis pondus, tranquillitatisque uestigium: 377 ita tamen si studium desit atque affectatio, sed motus sit purus et simplex. Nihil enim fucatum placet. Motum autem natura informet. Si quid sane in natura uitii est,  industria emendet, ut ubi ars deest, non desit correctio. Quod si etiam ista spectent itineri [AMBROS. spectantur altius], quanto magis cauendum est, ne quid turpe exeat de ore? hoc enim grauiter coinquinat hominem. Non enim cibus coinquinat, sed iniusta obtrectatio, sed uerborum obscenitas. Hec etiam uulgo pudori sunt.

7. In nostre uero religionis proposito, nullum uerbum incutiat uerecundiam, quod inhoneste cadat. Et non solum nichil ipsi indecorum loqui, sed nec aurem quidem debemus huiusmodi prebere dictis; quia quem delectat audire, alterum loqui prouocat. Audire quoque quod turpe sit, pudori maximo est: uidere uero si quid huiusmodi fortuitu accidat, quanti horroris est? Quod ergo in aliis displicet,  numquid potest in se ipso non displicere? Nec ipsa natura nos aliter docet: que perfecte quidem omnes partes nostri corporis explicauit, ut et necessitati consuleret, et gratiam uenustaret; sed tamen eas que decori ad aspectum forent, in quibus forme apex quasi in arce quadam locatus, et figure suauitas, et uultus species emineret, operandique usus esset paratior, obuias atque apertas reliquit. Eas uero in quibus esset naturale obsequium necessitatis, ne deforme sui preberent spectaculum, partim tanquam in ipso emendauit [al. in imo locauit] atque abscondit corpore, partim docuit atque suasit tegendas. Nonne igitur ipsa natura magistra fit uerecundie? Cuius exemplo modestia id quo in hac corporis nostri fabrica additum reperit, operuit et texit.  Ergo nature opifex sic nostre studuit uerecundie, sic decorum illud et honestum in nostro custodiuit corpore, ut ductus quosdam atque [al. et; AMBROS. aque] exitus cuniculorum nostrorum post tergum relegaret, atque ab aspectu nostro auerteret, ne purgatio uentris uisum oculorum offenderet. De quo pulchre ait Apostolus: Que uidentur, inquit, corporis nostri membra infirmiora, necessariora sunt: et que putamus ignobiliora membra corporis esse, eis abundantiorem honorem circumdamus: et que inhonesta nostra sunt, abundantiorem honestatem habent . Etenim imitatione nature industria auxit gratiam, ut non solum abscondamus ab oculis, uerum etiam que abscondenda accipimus, eorum indicia  ususque membrorum sua appellatione nuncupare, indecorum putemus. Denique si casu aperiantur he partes, confunditur uerecundia: si studio, impudentia estimatur.

8. Cum igitur in quibusdam humanis membris tanta sit deformitas, ut nominari magna sit uerecundia: heu! quam turpes illi sunt, et quam impudentes, qui has secretas partes corporis, non solum desiderantes cernunt, sed etiam studiose tangunt? Pudet me ac piget illorum facta referre, in quibus regnat Sodomitica libido: quibus sic iratus est Deus, eiusque iusto iudicio ita traditi sunt in reprobum sensum, ut masculus in masculum turpitudinem operetur. Nonne deteriores brutis sunt effecti animalibus, quibus non est intellectus? Si enim  Cham qui nudatum patrem uidens risit, in filio maledictus est: qua isti maledictione feriuntur, qui desiderio peccandi suam aliorumque turpitudinem detegere non erubescunt? Utinam uiderent quantum flagitiis talibus Deum offendunt!

9. Sunt etiam qui pulchros homines, despectis deformibus, amant et laudant, suspiciunt et honorant. Illi enim qui sanos habent oculos, solam animi pulchritudinem in homine diligunt et reuerentur. Qualis est autem ista pulchritudo, quam leuis febricula perdit, et rugosa senectus ita dissoluit, ut nec fuisse putetur? Et tamen sunt qui habentes hanc extolluntur: et cum sint uacui uirtutibus, per hanc  solam gloriosos se arbitrantur. Nos certe in pulchritudine locum uirtutis non ponimus; gratiam tamen non excludimus: quia uerecundia etiam uultus ipsos solet pudore suffundere, gratioresque reddere. Ut artifex in materia commodiore melius operari solet, sic uerecundia in ipso quoque corporis decore plus eminet: ita tamen, ut ipse non sit affectatus corporis decor, sed naturalis, simplex, neglectus magis quam expetitus; 378 non pretiosis et albentibus adiutus uestimentis, sed communibus, ut honestati uel necessitati nil desit, nil accedat nitori. uox ipsa non remissa, non fracta, nichil femineum sonans , sed formam quamdam et regulam ac succum uirilem reseruans. Hoc est enim pulchritudinem  uiuendi tenere, conuenientia cuique sexui et persone reddere. Hic ordo gestorum optimus, hic ornatus ad omnem actionem accommodus. Sed ut molliculum et infractum uocis sonum aut gestum corporis non probo; ita neque agrestem ac rusticam naturam imitandam esse censeo. Eius discipline formula effigies honestatis est. Imitetur pius adolescens uestigia Isaac et Ioseph. Sit uerecundus, castus, simplex, et sobrius: humilis, obediens, patiens, et remissor iniurie. Faciat ut Daniel et tres pueri: studeat sapientie, et non det se illecebris gule. Pinguis uenter non gignit tenuem sensum  . Fugiat ebrietatem tanquam uenenum. Si religiosus et sapiens uult esse, nunquam uinum redoleat, ne  audiat illud philosophi: »Hoc non est osculum porrigere, sed uinum propinare« . Amet sanctarum Scripturarum scientiam, ne mens eius, uel lasciuis cogitationibus pateat. Beatus qui diuinas Scripturas legens, uerba uertit in opera. Sit abstinens irarum, et fugitans litium, ut bonis pollere moribus hoc indicio comprobetur: sicque se exhibeat, ut seniores inter quos habitat, dum admirantur uitam, non sinantur despicere etatem. Sit inter fratres cequales suos primus in opere, extremus in ordine: et ita singulis uirtutibus instet, ut nulli eorum secundus inueniatur.



CAPUT III. Adolescentium cum senibus conuersationem ad profectum uirtutis conducere.


10. Delectat me adhuc in partibus demorari uerecundie; quia ad eos loquor, qui adhuc bona eius ex semetipsis non recognoscunt, aut damna nesciunt. Ordo quidem uite tenendus est. Et a uerecundia prima quedam fundamenta ducantur: que socia ac familiaris est mentis placiditati, proteruiam fugiens, ab omni aliena luxu, sobrietatem diligit, honestatem fouet, decorum nil requirit. Sequatur conuersationis electio, ut adiungantur probatissimis quibusque senioribus. Nam ut equalium usus dulcior, ita senum tutior est, qui magisterio quodam et ductu uite colorant mores adolescentium, et uelut murice probitatis  inficiunt. Nempe si hi qui sunt ignari locorum, cum solertibus uiarum iter adoriri gestiunt; quanto magis adolescentes cum senibus debent nouum iter sibi aggredi, quo minus errare possint, et a uero tramite uirtutis deflectere! Nihil enim pulchrius, quam eos et magistros uite habere et testes. Pulchra itaque copula seniorum atque adolescentium. Alii testimonio, alii solatio sunt: alii delectationi, alii honori. Legitur quod Barnabas Marcum assumpsit ; Paulus Silam , et Timotheum , et Titum , ut seniores consilio preualerent, iuniores ministerio. Patet namque quod nulla ars discitur absque magistro. Si enim animalia, et fere, et aues, et apes duces habent, et principes suos sequuntur; quanto  magis homines sine doctore et rectore esse non possunt? Inde cauendum est ne adolescentiores et paruuli sine duce ingrediantur uiam quam nunquam ingressi sunt, et in partem alteram declinantes errores patiantur, si uel plus, uel minus ambulantes quam necesse est, aut currentes lassentur, aut moram facientes obdormiant. Plerumque et uirtutibus pares, dispares etatibus, sui delectantur copula, sicut delectabantur Petrus et Ioannes. Nam adolescentem legimus Ioannem  : quamuis nulli seniorum in uirtute fuerit secundus. Erat enim in eo senectus uenerabilis morum, et cana prudentia uirtutum omnium. Magnum enim huius uite solatium est, ut habeas cui pectus tuum aperias: cum quo arcana participes: cui committas secreta cordis tui,  ut ames et sequaris eum: qui tibi paterna pietate in tristibus compatiatur, in persecutionibus adhortetur, et in prosperis gratuletur. Felix talis societas, talisque amicitia, qua nichil est in rebus humanis pulchrius. Teneamus 379 ergo uerecundiam, uel eam que ad totius uite ornatum nos attollit modestiam.

11. Magna autem est modestia indiuidua uerecundie socia: que cum sit suiiuris remissior, nichil usurpans nichil uindicans, et quodammodo intra uires suas contractior, diues est apud Deum. uerecunda modestia, et modesta uerecundia est: que nulli insidias machinatur, lesa non irascitur; et cunctos simpliciter respiciens, de nullo sinistrum aliquid suspicatur.  Hanc teneamus, pueri, hanc diligamus: et ut eam semper habere possimus, fugienda est nobis familiaritas et confabulatio eorum, qui turpiter et indisciplinate uiuunt. Talium autem infinitus est numerus. Habet sane suos scopulos uerecundia, non quos ipsa inuehit, sed quos sepe incurrit, si intemperantium incidamus consortia, qui sub specie iucunditatis uenenum infundunt bonis. Hi si assidui sunt, maxime in conuiuio, ludo, risu, ac ioco, eneruant grauitatem illam uirilem, et animos pueriles corrumpunt, atque suis malis assuefaciunt. Caueamus itaque ne dum relaxare animum uolumus, soluamus omnem harmoniam,  quasi concentum quemdam bonorum operum. Usus enim cito inflectit naturam. Quam multos stultorum societas decipit? Quid nobis cum fabulis, risu, et ioco? Nam licet interdum honesta ioca suauia sint; tamen ab ecclesiastica aberrant regula, quoniam que in Scripturis sanctis non reperimus, quomodo usurpare possumus? Cauenda sunt enim omnia que inflectere possunt grauitatem propositi nostri, nostreque professionis. ue uobis qui ridetis, quia flebitis uos, Dominus ait . Nos ridendi materiam inquirimus, ut hic ridentes, illic flexamus? Ipsum namque Dominum fleuisse legimus . Non solum profusos, sed etiam omnes iocos arbitror declinandos: nisi forte plenum grauitatis et gratie sermonem esse, indecorum  est  . Ingemiscendum est autem iugiter, et postposita securitate lugendum, ne a Deo deseramur propter superbiam et negligentias, et in potestate demonum relinquamur. Reuera quem Deus relinquit, demones suscipiunt, et susceptum sue perditionis participem faciunt. Terribilis in consiliis super filios hominum Deus . Operatur figulus ex eadem massa aliud uas in honorem, aliud in contumeliam. Sunt uasa misericordie, et sunt uasa ire . Sunt nouissimi primi, et primi nouissimi. Sunt multi uocati, et pauci electi . Et ideo unusquisque nostrum salutem operetur suam, sicut ait Apostolus, cum timore et tremore . Declinet a uanitate: mundi spernat amorem.  Amplectatur luctum et quietem, et sectetur, quantum potest, uerecundiam, tranquillamque mansuetudinem: que facit ut homo inter homines pacifice uiuat, ut ad omnia que inhonesta sunt erubescat.



CAPUT Iu. Taciturnitatem et silentium precipue conuenire adolescentibus.

12. Laudanda autem uirtus uerecundie: quia quorum oculos, aures, linguamque possidet non sinit turpiter ludere ac ridere; efficiens eos graues et mites. E contra grande uitium est iuniorum impudentia, que improbo ausu et dissolutione sua patres et fratres conturbat: quia, sicut scriptum est, nec Deum nec homines reueretur ; sed letatur  cum male fecerit, et exsultat in rebus pessimis . Facta est ei frons meretricis, quia non potest erubescere . Ubi lingua audax, et frons inuerecunda; quid loquatur, quidue agat non curat. Cum enim boni adolescentuli et mansueti tacendo reuereantur maiores suos, nemo solius taciturnitatis hanc laudem putet; quia silentium ipsum in quo est reliquarum uirtutum otium, maximus actus uerecundie est. Denique si naturale est, aut infantie deputatur, aut superbie probro datur: si uerecundie, laudi ducitur. Tacebat in periculis Susanna , et grauius uerecundie  quam uite damnum putabat, ubi soli loquebatur cui poterat casta uerecundia loqui. Fugit et pulcher Ioseph relicta ueste in manibus fornicarie; tacensque celeriter egressus est , qui incongrua sue uerecundie audiens, non poterat diu stare. Moyses quoque , et Ieremias  quod poterant per 380 gratiam, excusabant per uerecundiam. Tutius enim est discere quam docere, tacere quam loqui. Quid autem magis potest uerecundie bonum, quam ut iuniorum etas magis debeat discere quam tacere? Pythagoras quippe legem dedit silentii discipulis suis, ut tacentes per quinquennium, loqui discerent: et tu non uis tacere, cui uirtus silentii propria est? Quid opus est, adolescens, ut properes periculum suscipere loquendo,  cum tacendo possis esse tutior? Quamplures uidi loquendo incidisse peccatum: uix quemquam tacendo. Ideoque tacere nosse, quam loqui difficilius est. Scio plerosque loqui, cum tacere nesciant. Rarum est tacere quemquam, cum sibi loqui nichil prosit. Sapiens ergo est qui nouit tacere. Alliga, moneo, sermonem tuum, ne luxuriet, ne lasciuiat, et in multiloquio peccata sibi colligat. Sit restrictior, et ripis ipsius cerceatur. Cito lutum colligit amnis exundans.

13. Sit tibi grauitas in incessu, in sermone pondus, atque in uerbis modus. Hec autem si custodieris, eris mitis, mansuetus et modestus. Custodi cor, et retine linguam. Bona enim possessio, mens bona.  Sepi ergo hanc possessionem, et muni eam undique; ne irruant in eam et captiuam ducant irrationabiles corporis passiones. Custodi quantum potes interiorem hominem tuum. Noli eum quasi uilem negligere ac fastidire: quia pretiosa possessio est, et merito pretiosa; cuius non caducus fructus et temporalis, sed stabilis atque eterne salutis est. Si uis bene custodire, tace prius et audi, et non delinquas in lingua. Graue malum, ut aliquis ore suo condemnetur. Etenim si pro otioso uerbo reddet unusquisque rationem in die iudicii, quanto magis pro uerbo impuritatis, et turpitudinis, et impietatis? uideamus etiam ne rationem ponamus pro otioso silentio. Est enim fructuosum et negotiosum silentium. Tacendo enim apud homines, melius loquimur Deo. Multe  enim contemplationes sunt, quibus anima deuota Deo tacendo mirabiliter pascitur. Dauid propheta docuit nos tanquam in ampla domo deambulare in corde nostro, et conuersari cum eo tanquam cum bono contubernali, ut ipse diceret sibi, et loqueretur secum: Dixi, Custodiam uias meas . Moyses in silentio loquebatur , et in otio operabatur .

14. Quando ergo iustus solus est, qui semper cum Deo est? Quomodo solitarius est, qui nunquam separatur a Christo? Quando autem feriatur a negotio, qui nunquam feriatur a merito, quo consummatur negotium? Quibus autem locis circumscribitur, cui totus mundus diuitiarum possessio est? Qua existimatione definitur, qui nec operatione comprehenditur?  Nunc quidem de Deo cogitat et sanctis Angelis eius, atque de immarcessibili gloria eterne beatitudinis: nunc uero de uersutiis diaboli, de peccatis suis, de hora mortis, de penis inferni, de die tremendi iudicii: nunc de profunditate diuinarum Scripturarum, de natura uirtutum, de compositione morum bonorum. Quam gloriosum tale silentium, ubi eloquia Domini eloquia casta sunt! Est igitur tacendi et loquendi modus. Bona mens et uerecunda, ut loquatur, multa prius considerat; quid dicat, et cui dicat, quo loco, et quo tempore. Merito sapiens dicendus est, qui nouit tempus loquendi. Unde bene ait Scriptura: Homo sapiens tacebit usque ad tempus . Ideo sancti Domini, qui sciebant quia uox hominis plerumque peccato iuncta est, et  initium erroris humani sermo est hominis; tacere amabant. Denique sanctus Dauid ait: Posui ori meo custodiam . Propheta custodiebat, et tu non custodies? Potes autem custodire, si cito non loquaris.



CAPUT u. Obedientie promptitudo commendatur iunioribus.

15. Lex dixit: Audi, Isrel, etc. Audi enim dixit; et non, loquere. Tue enim etatis est tacere et obedire, non de maioris sententia iudicare. Scriptum est iterum: Audi, Isrel , et tace. Isaac deferebat patri suo honorem, et obediens eius uoluntati, non recusabat mori . iehsu uero Naue sedulo obsequio Moysen uenerabatur; et  obediens 381 existens in omnibus, tantam gratiam apud Deum meruit, ut illius successor ad regendum Dei populum eligeretur . Eliseus relicto aratro, mactatis bobus uocantem Eliam secutus , per ueram mitemque obedientiam ad tantam morum ascendit celsitudinem, ut spiritus tam excelsi magistri dupliciter in bono discipulo requiesceret . Abraham uero ille fidelis senex ad iussionem Domini reliquit terram natiuitatis sue, et quamuis in multis locis frequentes iniurias, grauesque perpessus foret labores, nunquam cepte obedientie penituit. In tantum enim per obedientiam et fidem placuit Deo, ut ei de Christo primum repromissio fieret . Ipse demum Dominus noster iehsu Christus in factis  dictisque suis multum nos obedientiam docet. uera enim subiectio propter Deum, proprie uoluntatis est mortificatio: dum abiecta et indigna de se credit, et Deo acceptabilem, hominibusque dulcem obedientiam parat. Denique uoluntas propria ex liberi arbitrii presumptione descendens, obstinatis et inobedientibus ipsa bona in peccatum conuertit. uir bonus cum bonis suis omnibus habere obedientiam studeat. Scriptum quippe est: Melior est obedientia quam uictime, et auscultare magis quam offerre adipem arietum: quoniam quasi peccatum ariolandi est repugnare, et quasi scelus idololatrie nolle acquiescere . Cernis quantum et quale sit inobedientie malum, quod idololatrie magicisque comparatur artibus? Adolescentes qui tali repleti  sunt malo, subdi senioribus dedignantur: facta uero eorum aut dicta tumida et erecta ceruice non obseruant, sed diiudicant; non uenerando exaltant, sed spernendo subsannant.

16. Sed non impune. Inde enim euidenter deficiunt, unde miseri proficere debuerunt. Hoc autem uult Deus, ut homo per hominem doceatur, et minor maiori subdatur. Si enim angelus angelo imperat; et inter iubentem et obedientem summa manet semper concordia: uideat ille quam grauiter peccat, qui debitam exhibere suis maioribus reuerentiam non curat. De interitione namque illorum, qui non obedientes sunt, et suos seniores suosque patronos despiciunt, multa dici potuissent; nisi promisse breuitatis memor, illa studiose preterirem. Ad quid  plura? Una enim sententia obedientibus et inobedientibus sufficere potest, quam per se ueritas loquitur dicens: Qui uos audit, me audit: et qui uos spernit, me spernit . Inde illi gaudeant gaudio magno, qui seniores suos uenerationi habent et honori propter Christum. Multi namque de uirtute obedientie multa scripserunt: inter quos sanctus pater noster Benedictus de ea tam terribiliter locutus est , ut fratrum etiam bene obedientium corda pre nimio timore concuti ualeant. Sed et ille summus melliflui oris Gregorius mirabiliter superexaltat et magnificat eam: demonstrare autem uolens quanti sit meriti obedientia, ita ait uir eloquens: »Sola namque  obedientia uirtus est, que uirtutes ceteras menti inserit, insertasque custodit. Unde primus homo preceptum quod obseruaret, accepit: cui si uellet se obediens subdere, ad eternam beatitudinem sine labore perueniret.« Deinde idem doctor uerba que locutus est Spiritus sanctus per os Samuelis superius posita exponens dicit: »Obedientia quippe uictimis iure preponitur; quia per uictimas aliena caro, per obedientiam uero uoluntas propria mactatur. Tanto quisque Deum citius placat, quanto ante oculos eius repressa arbitrii superbia gladio precepti se immolat. Quo contra ariolandi peccatum inobedientia dicitur, ut quanta sit uirtus obedientia demonstretur. Ex aduerso enim melius ostenditur quid de eius laude sentiatur. Si enim quasi peccatum  ariolandi est repugnare, et quasi scelus idololatrie nolle aquiescere; sola obedientia est que fidei meritum possidet, sine qua quisque infidelis conuincitur, etsi fidelis esse uideatur.

17. »Hinc per Salomonem dicitur in ostensione obedientie: uir obediens loquetur uictoriam . uir quippe obediens uictorias loquitur; quia dum aliene uoci humiliter subdimur, nosmetipsos in corde superamus. Hinc ueritas in Euangelio dixit: Eum qui uenit ad me, non eiiciam foras, quia non ueni facere uoluntatem meam, sed eius qui misit me . Quid enim? si suam faceret, eos qui 382 ad se ueniunt repulisset? Quis autem nesciat quoniam uoluntas Filii a Patris uoluntate non discrepet? Sed quoniam primus homo,  quia suam uoluntatem facere uoluit, a paradisi gaudiis exiuit; secundus ad redemptionem hominum ueniens, dum se uoluntatem Patris, et non suam facere ostendit, permanere nos intus docuit. Cum igitur non suam, sed uoluntatem Patris facit; eos qui ad se ueniunt, foras non eiicit: quia dum exemplo suo nos obedientie subiicit, uiam nobis egressionis claudit. Hinc rursum ait: Non possum ego a meipso facere quidquam, sed sicut audio iudico . Nobis quoque obedientia usque ad mortem seruanda precipitur. Ipse autem sicut audit iudicat, tunc quoque obedit, cum iudex uenit. Ne igitur usque ad presentis uite terminum odedientia laboriosa appareat, Redemptor noster indicat, quia hanc cum iudex uenerit seruat. Quid ergo mirum, si  peccator homo obedientie in presentis uite breuitate se subiicit, quando hanc Mediator Dei et hominum etiam cum obedientes remunerat non relinquit?

18. »Sciendum uero est, nunquam per obedientiam malum debere fieri: aliquando autem per obedientiam, quod agitur bonum, debere intermitti. Neque enim mala arbor in paradiso exstitit, quam Deus homini non tangere interdixit: sed ut melius per obedientie meritum homo bene conditus cresceret, dignum fuerat ut hunc a bono prohiberet; quatenus tanto uerius hoc quod ageret uirtus esset, quanto et a bono cessans, auctori suo se subditum humilius exhiberet. Sed quia nonnunquam nobis huius mundi prospera, nonnunquam iubentur aduersa;  sciendum summopere est, quod obedientia aliquando, si de suo habeat aliquid, nulla est: aliquando autem, si de suo non habeat, minima est. Nam cum huius mundi successus precipitur, cum locus superior imperatur; is qui ad percipienda hec obedit, obedientie sibi uirtutem euacuat, si ad hoc ex proprio desiderio anhelat. Neque enim se sua obedientia dirigit, qui ad percipienda huius uite prospera, libidini proprie ambitionis seruit. Rursus cum mundi despectus precipitur, cum probra adipisci et contumelie iubentur; nisi ex seipso animus appetat, obedientie sibi meritum minuit, qui ad ea que in hac uita despecta sunt, inuitus nolensque descendit. Ad detrimentum quippe obedientia ducitur, cum mentem ad suscipienda probra huius seculi  nequaquam ex parte aliqua etiam sua uota comitantur. Debet ergo obedientia aliquid ex suo in aduersis habere, et rursum in prosperis ex suo aliquid minime habere: quatenus et in aduersis tanto gloriosior, quanto diuino ordini ex desiderio iungitur; et in prosperis tanto sit uerior, quanto a presenti ipsa quam diuinitus percipit gloria funditus mente separatur .«

19. His ergo tanti doctoris euidentissimis assertionibus Moyses et Paulus in factis suis procul dubio attestantur. Quere et lege quid uterque eorum fecerit. uerumtamen inter hec scire oportet, quod innocuis mentibus uirtus semper obedientie iungitur, Domino testante qui ait: Oues mee me audiunt, et ego cognosco eas, et sequuntur me . Redemptori igitur suo non obedit, qui innocens non est: et innocens esse non potest, qui obedire contemnit. Sed necesse est ut ipsa obedientia non seruili metu, sed caritatis affectu fiat: non terrore pene, sed amore iustitie. Nulla quippe innocentia, nulla uero obedientia est, nisi in eis caritas fulgeat, que uirtutes omnes transcendit. Sepe enim falsa obedientia sub timoris specie palliatur. Igitur si uideris iuuenculum desidem ad obediendum, et uelocem ad loquendum; non dubites eum uariis animi passionibus, presertim superbie peste laborare. Inobedientia enim sequitur superbiam matrem suam, sicut habes: Equus indomitus euadet durus, et filius remissus euadet preceps . Sicut superbia equi indomiti precipitio prona  est; ita lasciuia adolescentis indisciplinati, peccati ruine proxima est. Loquere tu, maior natu; decet enim te. Adolescens loquere, in causa tua uix cum necesse fuerit. Si bis interrogatus fueris, habeat caput responsum tuum. In multis esto quasi inscius, et audi tacens simul et querens. In medio magnatorum loqui non presumas: et ubi sunt senes, non multum loquaris. Ante grandinem preibit coruscatio, et ante uerecundiam preibit gratia, et pro reuerentia 383 accedet gratia bona . Ex his namque uerbis Sapientie intelligere potes, quantum uirtutes superius posite iuniorem etatem adornent.



CAPUT uI. De castitate, humilitate et patientia.


20. Pueri enim a puritate dicti sunt, et decet ut regnent in eis simplicitas, et innocentia, et puritas, hoc est uirginitas. Cum his crescant, et in his perseuerent, ut mereantur sequi Agnum quocunque ierit. Adolescentes autem iuxta nominis huius interpretationem per dies singulos in bonis operibus crescentes, uerecundiam diligant, obedientia nimis ferueant. Istas quippe uirtutes in primo constituimus loco, uelut quedam incrementa bonorum operum, ut per eas ad castitatem et humilitatem et patientiam, que secundam partem obtinent, recto tramite ualeant peruenire. Castitas igitur  nisi aliarum uirtutum ope fulciatur, facile labitur. Et proinde nimio studio  seruanda est; quia semel amissa, non reparanda est. Prima namque tela sunt oculorum: secunda uerborum. In desideriis enim est omnis otiosus, et desideria occidunt pigrum . Et ideo suffragatur ei plurimum uerecundia, que custodit oculos: et taciturnitas, que retinet linguam: atque obedientia, que mentem occupat, corpusque fatigat ieiuniis, uigiliis, orationibus, et opere manuum. Sed necessariam pre omnibus habet humilitatem, qua conseruentur habita usque in finem. Multi enim in ipsa senectute per superbiam in luxuriam ceciderunt. Qua de re timendum est et cauendum, ne subitus calor superet longum tempus, et impudicos senes lasciuia condemnet. Tenenda est itaque semper humilitas custos pudicitie, mater patientie.  Sine causa enim laborat, qui uirtutes sine humilitate congregat. uera autem patientia, nisi per profundam humilitatem, nec acquiritur, nec tenetur. Hanc uero quisquis ueraciter habet, nec beneficio celle, nec perfugio solitudinis indiget: et si ei aduersitatis aliquid acciderit, non contristatur, sed adhuc diligenti Deum omnia cooperantur in bonum . Iste timet in prosperis, gaudet in aduersis. Amat et adiuuat persequentes, quia eum patientia et benignitas comitantur uelut indiuidue comites.

21. Si quis igitur habet animam uirginalem, et amator est pudicitie, non debet mediocribus esse contentus, que cito exsolescunt, et exorto caumate arescunt: sed perfectas uirtutes sequatur, ut lumen  habeat sempiternum. Qui enim proficere studet, semper inuenit quo crescat, et per dies singulos se ipso melior fiat. Adolescens, profice. Mancipatus es Christi seruitio, et cepisti magna agere, et excelsa imitari; confortetur cor tuum, et uiriliter age. Magna tibi dabitur gloria post uictoriam. Licet lubricum sit iter per quod incedis; tamen de Domini auxilio confidens, desere ima quantum uales, et summa pete. Non deficias neque tepescas, ut gradum perfectionis possis ascendere, ad quam nonnisi multis laboribus peruenitur. Euge nunc, euge, frater bone, initia transcende, et ad superiora tende, ut Deo in uoce exsultationis canticum graduum cantes. Tibi uero de radice ad cacumen festinanti, liber patet  ingressus ad illas quatuor uirtutes principales, que in adolescentibus inchoantur, et in iuuenibus augentur, in senibus, perficiuntur: quia matura etas multis laboribus exercitata, iam nouit per experientiam, quod didicit per scientiam.



CAPUT uII. Quatuor uirtutes cardinales, et earum munia describuntur. Item de uirtutibus theologicis.

22. Unde iam non immerito prudentiam, fortitudinem, iustitiam et temperantiam in tertio constituimus gradu; quia per eas maxime instruuntur mores, et bene uiuendi magisterium docetur. Sed ex his prudentia agnitione ueri delectat. Iustitia dilectionem Dei et proximi seruat. Fortitudo metum mortis contemnit. Temperantia affectionem carnis  temperat. Prima etenim 384 intelligit: secunda bene uiuit: tertia appetitum cohibet: quarta modum imponit. Tres ille superiores quod honestum est operantur: hec autem quarta decorum agit illud, quod ex radice honestatis proficiscitur. Siquidem prudentia est agnitio uere fidei, et scientia Scripturarum, in qua intueri oportet illud trimodum genus intelligentie, quorum primum est historicum: secundum allegoricum: tertium superior ille intellectus, quem dicunt anagogen. Iustitia uero est Deum timere, religionem uenerari, honorem ferre parentibus, patriam diligere; cunctis prodesse, nocere nulli, fraterne caritatis uinculum tenere, pericula aliena suscipere, opem ferre miseris, bonis uicissitudinem rependere, equitatem in iudiciis conseruare.  Fortitudo autem est animi magnitudo, contemptus honorum uel diuitiarum. Hec aduersis aut patienter cedit, aut resistit fortiter. Nullis illecebris edomatur, malis et aduersis non frangitur, non eleuatur secundis; inuicta ad labores, fortis ad pericula: pecuniam negligit, auaritiam fugit, contra uniuersa pericula animum preparat, molestiis nullis cedit, glorie cauet appetitum. Sed inter has temperantia semper ampiectenda est. Est enim modus uite in omni uerbo uel opere. Hec autem sobrietatis et uerecundie comes est, que alio nomine uocatur modestia. Humilitatis regulam custodit, tranquillitatem animi seruat, continentiam et castitatem diligit, fouet decus et honestatem, restringit ratione appetitum: iram contemnit, nec rependit  contumeliam.

23. His tu plagis celi includere, homo Dei. His tu armis, bellator Christi, accingere, protegere, et ornare. Iste currus igneus te fortem militem gestabit consummato cursu ad celi palatium, ut assistas Regi tuo, cui certasti bonum certamen, fidem seruasti. Bene rege hanc quadrigam uirtutum, et sede in ea firmus, ut isto uehiculo uehi altius, et introduci ualeas ad tricameratam domum in summo montis uertice collocatam. Hanc enim dico firmam fidem, spem inconcussam, perfectam caritatem, que omnem seruilem foras mittit timorem, ubi uia mandatorum Dei dilatato corde curritur. Hinc anima iusti sedes sapientie facta, plano moderatoque incessu portat Deum sessorem suum. Huic autem  uiuere Christus est, et mori lucrum. uir discretus et contemplator transit quotidie, uisionemque mirabilem cernit; trahitur a Deo, et ardenti desiderio currit post eum. Si autem istum montem excelsum, hancque pulchram domum inhabitaueris; poteris et tu sepissime intueri terram illam promissionis, terram lacte et melle manantem, ubi uerus Isrel moratur, et ueritatis pabulo in eternum pascitur.

24. Sed dicis tu mihi: Quare fidem in primo loco non posuisti, que est in christiana anima fundamentum omnium uirtutum? Facerem utique, nisi fides cresceret. Nisi autem fides cresceret, Apostoli Domino minime dixissent: Adauge in nobis fidem . Continua enim operatione uirtutum,  assidua meditatione Scripturarum sanctarum fides eruditur, et erudiendo illuminatur, et illuminando augetur, et augendo perficitur, et perficiendo stabilitur; ita ut nullo turbine hereseos uel persecutionum a statu sue rectitudinis moueatur. Igitur priusquam homo per fidem cognoscat Creatorem suum, ignorantia mater omnium uitiorum eius possidet animam. Ergo ignorantia nox est: fides uero dies. Sicut dies crescit per horas; sic fides augetur per illuminationem diuine gratie, et per documenta matris Ecclesie. Primum itaque sincera radix sancte fidei in terra humani cordis plantatur: cui inseritur ramusculus ille sancte arboris, id est, timor Domini, qui dicitur initium sapientie .  Cum hoc incipit, et cum isto ascendit usque ad plenitudinem luminis. Cumque fides plene adulta fuerit, uelut quedam magna arbor diuersa in se habens poma, ex quibus reficitur anima plena Deo; tunc adheret ei timor ille castus et sanctus eterne caritatis, qui permanet in seculum seculi . Hec est enim fides illa que per dilectionem operatur, ut homo noua creatura efficiatur: fides prudentissima et inuictissima, que inter uerba altercationis, in tempore persecutionis et in die necessitatis superari non potest. Quapropter 385 fides firma, et caritas plena, fideles comites, et insepabiles sorores, cuncta in se genera uirtutum continentes, uirum perfectum efficiunt, quantum possibile est eum perfici in hac uita plena miseriis et erroribus.  Iste illud Apostoli in ueritate dicere potest: Quis nos separabit a caritate Christi? Tribulatio? an angustia? an persecutio? an fames? an nuditas? an periculum? an gladius? Certus sum enim quod neque mors, neque uita, neque angeli, neque principatus, neque potestates, neque uirtutes, neque instantia, neque futura, neque fortitudo, neque profundum, neque altitudo, neque alia creatura poterit nos separare a caritate Dei, que est in Christo Iesu Domino, nostro .



CAPUT uIII. Inter uirtutum et uitiorum confinia caute gradiendum, esse.

25. Hec est autem disciplina bone uite, et recta  series uirtutum. Ista est uia regalis, precedentium Patrum trita pedibus. Ambula in ea, o grex adolescentium, et noli declinare ab ea neque ad dexteram, neque ad sinistram . Ille quidem ad sinistram declinat, qui se apertis uitiis implicat. Ille uero ad dexteram declinat, qui uitia sub specie uirtutum latentia summopere non deuitat. Per hec enim multi decipiuntur, et ignorant se esse deceptos. Itaque dupliciter rea est anima, si et bonum non facit unde spiritualiter uiuat, si et hoc ipsam lateat. Superbus uult se credi constantem; prodigus liberalem; auarus diligentem; temerarius fortem; inhumanus parcum; gulosus humanum. Impudentia constantie sibi nomen adscribit. Procacitas appellationem libertatis ostendit. Eloquentiam uerbositas  fingit, et curiositatis malum sub studii spiritualis colore delitescit. Nam interdum sub pretextu iustitie crudelitas agitur, et putatur esse uirtus quod nimirum uitium est: sicut remissa segnities mansuetudo esse creditur; et quod agit torpens negligentia, putatur agere indulgentia pietatis. Item timor sub specie obedientie occultatur, et dicitur uirtus humilitatis, quod tamen uitium est timoris. Porro uitium inquietudinis uirtutem se uult uocari sollicitudinis; et precipitationis facilitas, feruor boni studii creditur; et bene agendi tarditas, consilii mora esse uidetur: cum tamen ista sit uirtus; illa uitium. Hec etsi humano possunt discerni iudicio, tamen sine dono Dei, quantum mihi uidetur, nec uirtutes possunt  haberi, uel appeti; nec earum similitudines, que sunt uitia uirtutes imitantia, declinari.

26. Sed sciendum est quod quedam summe uirtutes sunt, quedam uero medie. Summe uirtutes sunt spes, fides, caritas. Nam a quibus habentur, utique ueraciter habentur. Doctrina, ieiunium, castitas, scientia, et cetera his similia, medie uirtutes sunt; quia et ad utilitatem, et ad perniciem possunt haberi. Non potest esse ueritas cum mendacio, pudor cum petulantia, fides cum perfidia, castitas cum luxuria. Aduersus impetus uitiorum contrariis uirtutibus est pugnandum. Contra luxuriam adhibeatur cordis munditia: contra odium, dilectio: contra iracundiam patientia: contra timorem, fiducie uirtus: contra torporem, feruor boni studii. Opponatur tristitie  gaudium; acedie, fortitudo; auaritie, largitas; superbia, humilitas.



CAPUT IX. Superbia et auaritia detestabilia uitia, ipsis quoque religiosis infesta.

27. Principalium septem uitiorum regina et mater est superbia: que omnium deterior tanto in imo iacet, quanto in altum se erigit. Septem principalia pariunt de se multa uitia, que ita sibimet quadam cognatione iunguntur, ut ex altero alterum oriatur. Superbia sicut est origo omnium criminum; ita ruina cunctarum uirtutum. Ipsa est in peccato prima: in conflictu postrema. De superbia nascitur arrogantia; que tam in factis, quam in dictis cauenda est. ue ei qui sibi magis, quam Deo placere  studet. Per cenodoxiam maxime subiicit sibi 386 diabolus monachum, quia per eam ab humilitatis culmine deiicitur. Summa itaque uirtus monachi humilitas: summum uitium eius superbia est. Superbiendo, contendendo, dimicande, murmurando, detrahendo, susurrando, negligendo, contemnendo, et proprias uoluntates faciendo, infinitas monachi qui nunc sunt, culpas incurrunt. Hinc est quod ex horum magna multitudine, qui seculum deserunt, rari ualde inueniuntur, qui mortificatis uitiis ascendere contendant ad perfectionem uirtutum. Hec autem significant illa sexcenta millia armatorum, qui de terra Aegypti educti sunt: duo autem solummodo homines, id est Iosue et Caleb, ex illis omnibus  terram promissionis ingressi sunt: regredi autem uolentes in Aegyptum, prostrati in deserto diuersis generibus mortium interierunt. Per Aegyptum intellige mundum: per Pharaonem, diabolum, qui est rex super omnes filios superbie : per mare Rubrum, ablutionem peccatorum omnium: per Aegyptios in eo mortuos, ipsa peccata, que sunt exercitus Pharaonis. Tu quidem iam Aegyptum deseruisti, Pharaonem fugisti, et lotus a sorde tua, submersis curribus canticum letitie Domino cecinisti. Tandem ingressus solitudinem ad montem Sinai peruenisti, ubi data sunt tibi precepta uite, et instituta celestis discipline: que coram Deo et sanctis eius te pollicitus es obseruare. Quamuis omnia feceris, noli tamen esse securus. Multa habentur  pericula in ipsa, qua incedis, eremo. Ibi certe igniti sunt serpentes, qui percutiunt et interimunt murmuratores. Ibi lepra, que inficit et deturpat detractores et susurrones. Ibi seuus gladius, qui deuorat fabricatores idoli et cultores; illos uidelicet monachos, qui sectantur auaritiam, que idolorum est seruitus . Hanc dicit Apostolus radicem omnium malorum . Scito tamen quia non nisi tepidissimos monachos hoc impugnat uitium. Tu caue ne preter uictum et uestitum aliud aliquid habeas, aut uelis habere. Detestare superbiam: fuge contentionem. Rectores monasterii dilige ut parentes; time ut dominos: crede esse salutare quod iniungunt.

28. Sed hec custodire non poteris, nisi prius te  stultum facias ut sis sapiens: nichil scilicet discernens, nichil diiudicans ex his que tibi fuerint imperata: sed cum omni simplicitate ac fide semper obedientiam exhibens; illud tantummodo sanctum, illud utile, illud sapiens iudicans, quod tibi uel lex Dei, uel senioris examen indixerit. Terreat te illorum exemplum, qui aduersus Moysen rebellauerunt: quorum alios celestis flamma combussit, alios autem infernus uiuentes suscepit . Deficiet mihi tempus, si uelim omnia per ordinem pandere.

29. Illud tibi inculcandum uideo, quia dum uiuimus, inter laqueos currimus. Nusquam tuta pax, proh dolor! nusquam tuta quies; ubique bella, undique  hostes. Pharao enim cum suis Aegyptiis retinet exeuntem: clades autem plurime in medio itinere, que impediunt nimis euntem: in extrema uero parte ante te hostes diri et fortes, qui resistere cupiunt, ne terram promissionis pessis intrare, id est Amalech, Seon, Og, Moab, filii Ammon, et latrunculi montis Seir. Si autem forte his superatis, per multos labores optimam ingressus fueris terram, uidebis quod in ipsa etiam non ualebis esse securus. Enimuero remanent Allophyli, et alie in tuo circuitu reseruantur gentes, in quibus te Deus experiatur, utrum diligas eum, utque semper manum eius respicias, ne forte cum comederis et saturatus fueris, obliuiscaris eum.



CAPUT X. uitia capitalia cum suis speciebus explicantur.


30. Igitur per septem gentes, que ex illa terra expulse sunt, intellige septem capitalia uitia, quorum duo carnalia sunt, scilicet gastrimargia et fornicatio, reliqua spiritualia, que in membris suis taliter distinguuntur. Gule concupiscentia in quinque modos diuiditur. Primo, si ante tempus cibos quis appetat. Secundo, si lautiores escas querat. Tertio, si diligentius quosque communes cibos quis procuret. Quarto, si uiles escas nimium quis 387 sumat. Quinto, si quisque ex desiderio quodcunque sumat. Fornicatio, trimodo genere. Primum, dum per uoluptatis luxuriam commixtio expletur. Alterum, dum sola attrectatione luxus carnis per immunditiam prouocatur. Tertium, dum intentione  turpium cogitationum nocturna quisque illusione polluitur. Est et quartum genus iuxta Scripturam, scilicet idololatria et auaritia. Sed et omnis immunda pollutio, fornicatio dicitur. Philargyria in gemina membra distinguitur, puta in concupiscentiam rei augende, et in metum carende. Est et tertium genus pestis huius, quando monachus ex ipsis necessariis, sine quibus uiuere non potest, plus desiderat habere quam necesse sit: aut ea uolumus in monasteriis possidere, que si essemus in seculo, minime habere ualeremus. Ire genera tria sunt. Unum, quod ardet extrinsecus: aliud, quod in uerba sine operis effectu prorumpit: tertium, quod non ut illud feruens ad horam digeritur, sed per dies et tempora reseruatur. Ex illo quippe calor et  indignatio, ex isto nascitur odium; que omnia equali sunt a nobis horrore damnanda. Tristitie uitium in tres diuiditur partes, quarum prima temperata est et rationabilis, de delictorum penitudine ueniens. Altera, perturbata et irrationabilis, de anxietate metus, seu de desperatione peccatorum exoriens. Tertia, de iracundia, uel de illato damno, ac desiderio prepedito procedens. Acedie genera duo sunt. Unum, quod ad opus Dei pigritare monachum ac dormitare compellit. Aliud, quod uagari huc illucque facit, ac fugere cohortatur de fratrum, cum quibus uiuit, societate.

31. Hec scilicet sex uitia quadam inter se cognatione sunt coniuncta, ita ut prioris exuberantia, sequentis efficiatur exordium. Ex primo enim secundum,  ex secundo tertium: et sic de ceteris. Et ideo e contra simili modo atque eadem ratione pugnandum est, quia primo deuicto, aliud facilius deuincitur. Et ista uitia, licet inuicem sibi sint connexa ea quam diximus ratione; specialius tamen in tres copulas diuidenda sunt. Gastrimargie fornicatio, auaritie ira, tristitie acedia peculiari consortio federantur. Sed his superatis maior tibi restat pugna, et ea tanto grauior, quanto ista amplius fuerint deuicta. Arripiendum namque tibi est totis uiribus iuge certamen contra crudelissimam et triformem bestiam, id est superbiam, inanem gloriam, et inuidiam, cuius in uno corpore tria capita, et in ipsis capitibus dentes ferrei comminuentes omnia. O quam  multos uiros hec immanissima bestia momordit et deiecit, atque sub pedibus suis conculcauit! Circumda itaque tibi fortem armaturam, ut possis stare contra tantam nequitiam. Indue te lorica caritatis, accinge te gladio spiritus, quod est uerbum Dei: sume scutum fidei, pone galeam salutis et spei in capite tuo, sint pedes tui calceati in preparationem euangelii pacis, ut nullus in te pateat locus insidiis potentis aduersarii . Caput superbie sicut caput uipere, furor eius ut furor draconis, et flatus eius lethifer, ut insanabilis flatus reguli. Illud enim prestantius ceteris, tres uenenatas ex uipereo ore ad feriendum educit linguas. Prima eos percutit, qui per transgressionis culpam contemptui habent diuina precepta. Secunda illos, qui ex conseruatione  mandatorum extolluntur in elationem uirtutum. Tertia eos, qui per contumaciam mentis subdi dedignantur maiorum imperiis. Quidam autem pro carnalibus, quidam pro spiritualibus superbiunt, et est una superbia sub diuerso colore.

32. Cenodoxie alterum caput, multiforme prodigium, et multiplex malum, diras uoces et rugitus terribiles ex turgidis faucibus quadripartito modo altius afflat. Nam sunt qui habent dona, et donantem ignorant. Et sunt qui se dicunt pro suis precedentibus meritis dona accepisse, non pro gratia largientis. Item quidam sunt qui quod non habent, habere se per tumorem existimant. Sunt et alii qui contemnendo ceteros, putant se habere aliquid singulariter. Sed ista elatio ceteris perniciosior est,  de singularitate iactantie ueniens. Hec autem dira lues, quamuis se ad alta erigat, et impleat clamoribus aures; non tamen ei iuxta quam habet 388 extollentiam est uis et potentia. Ipsa quoque inuidia duplices euomit flammas. Hoc namque caput tertium, modo illum urit qui meliori inuidet in id quod ipse non est; modo illum afficit, qui quemlibet consimilem dolet sibi esse equalem. Ut hec tria discernere ualeas, ista do tibi indicia. Superbia enim rubet, cenodoxia albet, inuidia pallet. Furor igneus in superbis ex indignatione, candor in hypocritis ex simulatione, pallor in inuidis ex nimio dolore. His ita digestis, rectius septem criminalia uitia denotantur quam dinumerantur, ut mihi uidetur: quia sicut princeps septem uitiorum diabolus nos eorum  subdit potestatibus; ita Christus Deus noster, Spiritu septiformis gratie plenus, a dominatu ipsorum eruit, et sibi subditos facit.

33. Sed scire te oportet, quia ista uitia diuersos ortus et dissimiles deficientias habent. Gula enim et fornicatio, quia nonnisi per corpus expleri possunt, carnalia sunt: et ideo corporali indigent afflictione, simulque remotioribus locis, ut uelocius curari queant. Auaritia et ira, licet non sint unius nature: nam prior extra naturam est, sequens autem originalis uidetur, quia homo irascibile animal est: simili tamen oriuntur modo; siquidem commotionis causas intrinsecus concipiunt. Tristitia et acedia nulla extrinsecus accedente prouocatione generari  solent. Superbia, cenodoxia, atque inuidia, sine corporali ministerio consummantur. Ad hec curanda que spiritualia dicuntur, multum prosunt humana consortia, maxime si inter bonos prudentesque uiros uiuas, qui illa semper redarguant



CAPUT XI. Non iisdem omnes, sed alios aliis uitiis grauius impugnari.

34. Sed inter hec sciendum est, quod in quibusdam uentris ingluuies, in quibusdam fornicatio principalem obtinet locum. In aliis superbia, in aliis cenodoxia arcem tenet. In quibusdam ira, in quibusdam auaritia, seu tristitia, aut aliquid corum sibi tyrannidem uindicat. Et ideo oportet unumquemque nostrum secundum qualitatem belli, quo principaliter  infestatur, pugnam arripere: ita ut alium necesse sit aduersus uitium quod tertium ponitur, primum exercere conflictum; alium, contra quartum seu quintum: et ita prout uitia in nobis obtinent principatum, utque impugnationis exigitur modus, nos quoque oportet ordinem instruere preliorum. Et sic contra illud unum fortiter pugnemus, ut alia a quibus minus impugnamur, non negligamus. Atque ita totis uiribus laboremus, ut non de nostris laboribus, sed de Dei auxilio confidamus. Hoc enim modo ad puritatem cordis, et ad plenitudinem uirtutum ualebimus Christo adiuuante peruenire.

35. Illud etiam non minus te scire uolo, quia uarie in omnibus sunt morum conspersiones. Unde alia uitia tranquillis et lenibus moribus, alia duris  et asperis uicina sunt. Sepe autem quod istis placet, illis displicet. Diabolus enim dum decipere quemquam querit, prius naturam uniuscuiusque intendit; et inde se applicat, unde hominem aptum ad peccatum inspexerit. Ex ea quippe parte hominem diabolus tentat, qua eum per excrescentem humorem facile ad uitia inclinari conspicit; ut secundum humoris conspersionem, adhibeat tentationem. Nullus ergo culpam non estimet quam ex conspersione propria sustinet; sed, quantum ualet, contra id quod tolerat pugnet. Nam si conspersioni cedit, tentationi uel uitio nequaquam resistit. Igitur constantes et duri mores semper contra superbiam, iram et crudelitatem pariter repugnent. Iucundi autem  et lenes contra inanem gloriam, hypocrisim et falsam pietatem precipue certare non cessent. Istud namque hominum genus laudis amore facilius capitur. Nemini uolunt displicere, omnes equanimiter portare uidentur; decipiunt et decipiuntur: et quanto hominibus placent, tanto fiunt Deo odibiles, sicut scriptum est: Astuti et simulatores prouocant iram Dei . Boni enim uiri timentes Deum, id ipsum quod esse 389 meruerunt, uideri refugiunt. Sane laus humana bonos cruciat, malos letificat.

36. Dupliciter autem damnantur hypocrite, siue pro occulta iniquitate, siue pro aperta simulatione. Nam non semper latent hypocrite. Omne sincerum permanet. Nam que simulata sunt, diuturna esse  non possunt. Hypocrite foris candidi, intus sordidi. Amator uane glorie unde possit laudari agere non quiescit. Nonnulli falsa opinione arrogantie se perfectos esse existimant, dum non sunt: qui obortis tentationibus innotescunt. Tanto quis fit ueritati uicinior, quanto se longius esse ab ea fuerit arbitratus. Est humilitas formidinis et ignorantie, que non est laude digna. Hypocrita uerba sanctorum habet, uitam non habet: cui semper iactantia oculos, quibus Deus uideri potest, claudit.

37. Superbis et libidinosis plus dominatur diabolus. Transacta libido semper sui relinquit penitudinem. Nunquam satiatur, et exstincta reaccenditur. ue illi qui tunc habuit terminum luxurie, quando uite! uinum contra potantem facit; quia  postquam surrexerit, neque pes, neque manus suum officium tenent, et omnis eius exhilaratio uertitur in ruinam. uir superbus nec decorabitur, nec uoluntatem suam perducet ad finem. Semper enim conscientia serui Dei humilis debet esse et tristis: scilicet ut per humilitatem non superbiat, et per utilem merorem cor ad lasciuiam non dissoluat. Dei seruum sine intermissione legere, orare, et operari oportet, ne forte mentem otio deditam uitia sibi preoccupent. Mens Deo dicata sic caueat minora uitia, ut maiora; quia a minimis incipiunt, qui in maxima proruunt. Satis delicate se palpat, qui uult sine labore magno studioque continuo uel uitia superare, uel uirtutes acquirere. Anima autem mole carnis pressa sicut difficile ad uirtutes surgit, ita  facile in uitia cadit; quia ista in imo sunt, ille uero in summa arce consistunt.

38. Denique nonnulli, quia non pro Dei amore seculo renuntiant, laborare non curant. Utinam quod mundum relinquimus, uoluntatis sit, non necessitatis. Qui enim non rigida intentione monachi professionem sectantur, quanto superni amoris propositum dissolute appetunt, tanto procliuius ad mundi amorem denuo reducuntur: ex quibus alii corporis uoluptatem, alii honorem requirunt. Sed qui ad hoc conuersationem sanctitatis pretendit, ut aliis quandoque preesse desideret; iste non discipulus Christi, sed prauitatis sectator existit. Ferre enim crucem, et non mori, hypocritarum est. Ille autem qui se pro Deo duritie tradit monachorum,  assiduus debet esse in orationibus, lacrymas suas Deo, non hominibus offerre; ieiunia in aurige modum pro lassitudine et uiribus corporis temperare.



CAPUT XII. Excitatio iuuenis religiosi ad uirtutis iter strenue capessendum.

39. Quapropter non pigeat te, bone frater, quantum potes actibus sanctis insistere; ut laboris tui fructus quandoque possis recipere. Hoc solum attende quod monachus factus es; et ideo ea age que monachi sunt. Inter eos cum quibus uiuis sectare meliores. In omni gradu et ordine optimis permista  sunt pessima. Animosos senes et pertinaces, quos uides in his abundare periculosis temporibus, noli imitari. Mores uitamque illorum fuge, ne tibi sint in laqueum et ruinam. O quam multos senes et iudices Isrel turpiter uitam suam negligentes rex Babylonis in terra captiuitatis et confusionis possidet; et quam multi iuuenes spiritui feruentes, Domino seruientes, uim faciunt celo, totisque uiribus sibi diripiunt illud! Utinam talium preconia iuuenum nostri imitarentur senes, ut annosa redderet senecta, quod tenera fert sponte adolescentia! Si tu uis proficere, non respicias quid mali faciant alii, sed quid boni ipse facere debeas. Nonne cernis negotiatores et milites multa sustinere pericula, ut ad incertos honores et perituras diuitias perueniant?  Isti quippe seruant cum anime discrimine, que cum pluribus tribulationibus inueniunt.

40. Quid ergo tibi, dic, rogo, faciendum est, qui uenditis omnibus pretiosam queris margaritam, et emptum habes agrum, ubi thesaurus latet, quem fur auferre non potest? Necesse est tibi omnes insidias precauere sollicite, ne si ruinam passus fueris, pro gloria habeas ignominiam. Quamuis sis in tuto, noli esse securus. Frequenter in media tranquillitate, uitiorum syrtibus incauti et desides obruuntur. Quanta, proh dolor! animantia nutrit huius seculi desertum, que negligentes monachos duris morsibus depascunt! et quoniam credo te posse plus proficere oratione, quam ista nostra exhortatione,  addam et formulam orandi: ut legendo et orando, esurienti anime duplicem tribus refectionem; et quod desideras, apud Deum facilius ualeas obtinere. Nimio enim coactus desiderio, quod de salute tua habeo, istud supra uires meas assumpsi negotium, ut uinculis uerborum meorum ad instructionem tuam Patrum sententias colligerem. Hec tu meditare, hec in tabulis cordis tui scribe. Et ut scias per quam uiam incedere debeas, et ut perficere possis opere, quod discis lectione: clama ad Deum, sine quo nichil boni agitur; clama, precor, clamore magno in toto corde tuo, et flebilis supplexque tu ora.





LIBER SEU TRACTATUS DE CHARITATE. 





[NOTA.]

 390 Hic Tractatus a quodam anonymo consarcinatus est tum ex Richardo uictorino, nimirum quinque priora capita ex Tractatu de Gradibus Charitatis: tum ex Petro Blesensi, uidelicet a capite nono usque ad finem; quod ex duobus ipsius libris de Charitate Dei et proximi ad uerbum excerptum est, paucis hinc inde pretermissis. Ceterum quidquid a capite quinto ad nonum interiacet, ex diuersis S. Bernardi locis contextum est, presertim ex Sermonibus in Cantica. Editus est primum a Gretsero, Ingolstadii, anno 1617, ex Bibliotheca Cartusiensium Erfordensium.



PROeMIUM.


Cogit me instantia caritatis tue, mihi amantissime, aliquid tibi de caritate scribere, atque supra meipsum presumere, et super modum paruitatis mee; imo, ut mihi sentire uideor, de uacuo, et quod non habeo, dare. Difficile, dico tibi, acquiescit animus meus aliquid de caritate dicere; sentiens quod ad eam tractandam, non cor, non lingua sufficiat. Quomodo enim de amore loquitur homo, qui non amat, qui uim non sentit amoris? De aliis nempe copiosa in libris occurrit materia: hec autem tota intus est, uel nusquam est, quia non ab exterioribus ad interiora suauitatis secreta transponit; sed ab interioribus ad exteriora transmittit. Solus proinde de ea loquitur digne, qui  secundum quod cor dictat interius, exterius uerba componit.

Ne ergo mireris si alium de hac audire mallem, quam ipse loqui. Illum, inquam, audire uellem, qui calamum lingue tingeret in sanguine cordis; quia tunc uera et ueneranda doctrina est, cum que lingua loquitur, conscientia dictat, caritas suggerit. Falleris si me talem putas, imo fallor ego: nam tibi quidem pium est in illa, que omnia credit, estimare de me supra id quod est in 391 me; mihi autem durum est, bonum, quod non habeo, de me estimari. Tametsi quidem haberem, expediret forsitan ignorare. Cum uero diligitur quod non est; non amans et amor nichil est, sed quod amatur. O magna uirtus caritas, que uocas ea que  non sunt, tanquam ea que sunt! simul et uirtutes et uitia omnium in meriti tui cumulum transferens, mereris in singulis, plus quam singuli sibi! O fortis uirtus, que neminem spolians, omnia rapis! omnia facis tua, et nemini aufers sua; que bonum quod in alio diligis, tuum facis! Et quidem fieri potest ut bonum quod operaris frustra agas: ut autem frustra ego diligam, fieri non potest omnino.



CAPUT PRIMUM. De fortitudine amoris.

1. En ad manum est fortitudo amoris quam querimus, cui resistere nemo est qui possit. Omnia sibi subiicit, omnia suis profectibus seruire cogit. Inimicos amando superat, et sibi amicos efficit uel inuitos.  Nam etsi habeat emulos, inimicos omnino non habet. Nullum enim inimicum habere potest, qui nulli nouit inimicari. Sicut enim amicitia nonnisi duorum amicorum est, sic inimicitia nonnisi duorum inimicorum. Qui enim odit diligentem se, non tam inimicus dicendus est, quam iniquus. Sola enim caritas est, que in aduersis non deficit, quia patiens est; que iniurias non rependit, quia benigna est; quam felicitas aliena non cruciat, quia non emulatur; quam conscientia mala non pungit, quia non agit perperam; que in honore non extollitur, quia non inflatur; que in abiectione non confunditur, quia non est ambitiosa; quam cupiditas non coarctat, quia non querit que sua sunt, quam contumelie non prouocant, quia non irritatur;  quam sinistre suspiciones non fedant, quia non cogitat malum: quam aliena mala non letificant, quia non gaudet super iniquitate: quam errores non cecant, quia congaudet ueritati: quam persecutiones non frangunt, quia omnia suffert: quam perfidia non indurat, quia omnia credit: quam desperatio non absorbet, quia omnia sperat: quam mortis separatio non intercidit, quia non excidit .

2. Quid mirum si morte non uincitur, que fortis est ut mors , imo fortior morte, que ipsam quoque mortem mori cegit in morte Redemptoris? O insuperabilis uirtus caritas! que ipsum quoque insuperabilem superasti, et cui omnia subiecta sunt, omnibus quodammodo subiecisti: dum uictus amore Deus, humiliauit semetipsum, formam  serui accipiens , factus non solummodo homo, sed opprobrium hominum et abiectio plebis . Propter nimiam caritatem qua dilexit nos , continere ultra non potuit in ira sua misericordias suas , quominus dilectam animam suam inimicis exponeret pro amicis suis, ut mortis timorem pariter et uigorem tolleret ab amicis suis. Et si contra Deum fortis fuit, quanto magis aduersus homines preualebit? Hinc extunc illa fidelium intrepida constantia cordis, qua supplicia contemnentes, et mortem calcantes, leti per medias mortis fauces ad patriam reuertuntur. Morientes exsultant, et insultant morti, dicentes: Ubi est, mors, stimulus tuus?  Iam non stimulus, sed iubilus,  dum per medium tui latum letumque exitum, uiam pandis ad regnum. Facit ergo caritas, ut pro ipso et in ipso mori non metuant, sed affectent, a quo sic amari se uident, ut ne morerentur ipsi, morte turpissima uellet condemnari. Admirantes enim et amplectentes in Christo illum amoris excessum, a quo proposito sibi gaudio sustinuit crucem, humana confusione contempta , confunduntur non reddere uicem: atque passionis eius ludibriis quasi quibusdam aculeis incitati, feruntur effrenes in amoris abyssum et profundum caritatis, illud omnino et solummodo queritantes, Quid retribuam Domino pro omnibus que retribuit mihi?  et quadam sensata et sancta insania  mentis translati, parum amare se reputant sic amati. uehemens quippe uis amoris ratione non compescitur, quia teste Apostolo, supereminet scientie : maiestate non terretur, quia foras mittit timorem : miseriis non reprimitur, quia in infirmitate perficitur . Prorsus uirtus omnipotens, que ipsas miserias facit potentes, dum conuertit 392 in adiutorium, que parata sunt ad nocendum. Qua suffulti sancti milites Christi, impauidi et certi de uictoria, in mediis periculis incedunt tutissimi, nec demonem, nec hominem metuentes.

3. Hinc Paulus periculis plurimis enumeratis, quibus inclyte triumphauerat, triumphi causam adiungit: Et in his omnibus superamus propter illum qui  dilexit nos . Securus inter frendentium undique hostium fulgurantes hastas et circumuolantia spicula, cum caritate dormit, que sola potens est ignita nequissimi tela exstinguere . Quippe peccatorum multitudinem operit , et tentationum muscis preualebit. Preualet et subiicit illum Iebuseum populum, ceterosque Chananitide prolis seruire facit in tributo . Et in materia exercende uirtutis, maioris profecto potentie est, erectum hostem deiicere, quam conantem reprimere. Charitatis proprium est, tentationes non perimere, ne insurgant: sed cum surrexerint, sternere ut non procedant. Itaque non tam uirtus potens, quam uirtutum potentia dicenda est, eo quod ab illa omnes alie accipiant, ut uere uirtutes  sint. Hec est uita fidei, spei robur, et omnium intima uis et medulla uirtutum. Hec est, que uitam ordinat, affectus inflammat, informat affectus, excessus corrigit, mores componit; ualens ad omnia, et omnibus preualens: que ipsam quoque omnipotentiam quodammodo reddit impotentem.

4. Nonne hec est, que in Moyse diuine iustitie et potentie obstans, preualuit in fortitudine? Dimitte me, inquit, ut irascatur furor meus contra populum istum. Audi, Dimitte; et Dominum teneri non dubites; nec aliunde, quam amoris fortitudine. Queris cuius? Illius utique serui fidelis, qui in populum maiorem maior fieri, et gloriosior esse renuit, nec carnali, ut assolet, deuictus affectu; sed ne in Dei gloriam rueretur uenenatis spiculis blasphemorum,  Ne queso, ait, dicant Aegyptii, Callide eduxit eos, ut interficeret in montibus , nec potuit in terram introducere quam promisit . Quidni cesserit iustitia, cesserit potentia, ubi caritas de corde puro non tam rogabat, quam urgebat? Hanc uim, Domine, tu qui pateris, facis, simul in unum potens et pius. O quantum uirorum talium penuriam patimur, qui pro nostris delictis Domino se opponerent, placarent iram, comprimerent ultionem! Non est, ait propheta, qui inuocet nomen tuum, qui consurgat, et teneat te . Sola que Dominum tenere possit, uis amoris, qua solum se teneri patitur. Sed quod non teneatur, pie conqueritur per prophetam: Quesiui de eis uirum,  qui interponeret sepem, et staret in oppositum contra me, propterea ne dissiparem eam; et non inueni . Querit Deus quis se sibi opponat irato, cuius profecto proprium est misereri, peregrinum ulcisci. Peregrinum, inquit, opus eius ab illo . Quod opus? Nimirum opus ultionis et ire.

5. Charitas igitur sua fortitudine extentam Dei manum, ne feriat, continet, Satanam sub pedibus conterit, et super inimicorum capita carbones congerit , potens non solummodo aduersus carnem et sanguinem; sed aduersus principatus et potestates tenebrarum harum, contra spiritualia nequitie in celestibus . In aduersis fortis, sed fortior in prosperis. Solus enim amor Christi, qui ridentis et irridentis fortune impure  blanditias spernit et conspuit, sapore dulciori delectatus, cuius respectu omnis dulcedo amara est, omnis iucunditas meror est, omne pulchrum fedum, omne suaue molestum. Et hec de eius insuperabilitate sufficiant, etsi non ad materie copiam, que in littera est minus, certe ad occupationem tuam.



CAPUT II. De insatiabilitate amoris.

6. Iam ad eius insatiabilitatem accedamus. Sane amoris fortitudinem illa efficit dulcedo, quam sentit, cuius tantillo gustu facile Deum uidens anima, cuncta contemnit, qui nisi in huius mundi contemptu non potest amari; sciens dilectum inuenire prius non posse, quam pretereuntis mundi figuram quodam despectu pertransierit. Hinc se in se totam perstringens,  non tantum ascensionis gradibus uel passibus utitur; sed inopinatis raptibus uel excessibus fertur, uolans, non uadens in illa sublimia 393 secreta celestium. Unde et Paulus non in tertium celum se ascendisse, sed raptum fuisse perhibet , ubi sic afficitur eo quasi igni de altari; dum animus diuino ebriatus amore obliuiscitur omnium, et totus pergit in Deum, gustans illud quod nemo nouit, nisi qui accipit . At quoties illam felicitatem percipiat, istam nesciat miseriam necesse est; que utique simul esse non possunt.

7. Ad hunc tamen amoris gradum etsi mortalibus interdum peruenire detur, diu tamen in eo stare anima prohibetur, donec corruptibilibus exuta exuuiis libere euaserit in libertatem glorie filiorum  Dei . Nititur autem et trahitur illius desiderio faciei, quam iuxta prophetam pater ut adamantem posuit , ut ferrea queque corda attrahere possit. Tractus iste, etsi suauem quamdam habeat uiolentiam, magis tamen mortalitatis impotentiam notat, qua male grauata misera anima, sepe a suo uolatu decidere cogitur, et deficere a conatu. Habent igitur amatorii spiritus, corporis corruptione distenti, crebram de Dei uisitatione letitiam, sed nullam copiam, dum nec plena esse sinitur, nec morosa. Unde et quodam iucundo ioco interim ludere uidetur cum filiis hominum , a quibus dum teneri putatur, e manibus labitur: insectatus se patitur comprehendi, et disparens  rursus non uidetur, donec denuo, lacrymis et precibus uocatus, reuertatur; et ita, licet delectet uisitatio, molestat uicissitudo. Sed quanto, putas, stupore perfunditur anima subtracta illa dulcedine, et ad hos sensuum laqueos captiua retracta? Nonne quasi de patria spirituum pulsa in uallem corporum, in aliud quoddam ignotum seculum sibi cecidisse uidetur, longe dissimile priori, in quo caritas friget, sensualitas regnat, caligat oculus mentis, et sensus uiget corporis? Meret tunc, ex alto suspiria trahens; inde misera, unde beata efficitur. Nam quanto gratiora fuerat experta, eo molestius fert ea sibi esse subtracta. Subtractio enim rei amate,  augmentatio desiderii est. Et quod ardentius optas, cares egrius. Et hic languor amoris, qui non est aliud, nisi tedium impatientis desiderii, quo necesse est affici mentem uehementer amantis, absente quem amat.

8. Frustra, nisi fallor, sic languentis anime conatur quis exteriori solatio lenire dolorem et merorem temperare, cum de intus curari oporteat dulce uulnus amoris. Nullo proinde humano solatio mitigatur secreti doloris sacra amaritudo, cum sublato interiori dulcoris gustu, nil prosit exterius consolari, imo secundum beati Iob sententiam, omnes consolatores reputat onerosos . Sensit hoc, qui dixit: Renuit consolari anima mea; memor fui Dei, et delectatus sum . Felix tristitia,  que non de creatura, sed de Creatore concipitur; que nulla presentis uite luget incommoda. Dignum plane ut Deum totius consolationis habeat consolatorem, que rerum fluentium qualibet affluentia renuit consolari. Non est gratia citra Deum, unde possit solatium capere, que preter illum nil didicit amare. Habeant alia uana solatia sua, quibus dicitur: ue uobis diuitibus, qui habetis consolationes uestras . Sibi solus consolator est, qui et inhabitator, caritas Deus. Qui etsi iustis nunquam desit ad meritum, plerumque tamen ad solatium abest. Illud utilius; istud iucundius. Habetur igitur, sed latet, dum sensum cordis minime tangit illa suauitas habita, sed abdita.

9. Moram autem faciente, quem desiderat, non  iam cum fatuis uirginibus dormitat uel dormit ; sed crebris succensa suspiriis et gemitibus excitata, non ualet ultra dissimulare tristitiam, nec ignem abscondere, qui triste pectus adurit. Non iam deliberat, non consulit rationem, non uerecundatur: modum ignorat et ordinem, id omnino et solummodo satagente animo, quomodo redeat presentata dulcedo, cuius quantamlibet festinationem reputat tarditatem. Hoc est, dilectissime, quod aliquando quesisti, quid sit quod Augustinus ait: Amor Dei non capit de impossibilitate solatium. Omne enim desiderium tunc solet ratione mitigari, cum desideratum impossibile sit haberi. Amoris tamen uiolentia nulla impossibilitate frenatur. Nam etsi animam terrena  inhabitatione pressam, immersam luto, illa felicitate ex integro frui omnino impossibile omni homini constet, nullum tamen 394 sic amanti hec impossibilitas prebet solatium, quominus ardeat et estuet habere quod optat. Quo tamen desiderio, etsi ratio excedatur, non offenditur Deus, qui simile quiddam uidetur innuisse precepto: Diliges Dominum Deum tuum ex toto corde tuo, ex tota anima tua, ex omni mente tua . Quod tamen in hac uita mortali, uel potius morte uitali, a nemine posse impleri  , tam rationibus, quam auctoritatibus constat. Ab omni tamen homine debere optari nemo est qui ambigat. Unde in iusti descriptione  dicitur: In mandatis eius uolet nimis . uelle nimis, est plus uelle quam posse. Quo sensu et ego dictum puto: Adolescentule dilexerunt te nimis . Quid enim nimis, nisi supra posse et uires? Infinitus quippe et immensus est Deus, in quem tendit amor eorum, ut nullus possit esse finis uel mensura amoris. Amat ergo sic amans anima, etsi nimis posse suo, minus tamen uelle suo: nec capit de hac impossibilitate solatium, sed potius desiderii incrementum. Concupiuit, ait quidam, anima mea desiderare iustificationes tuas . Nec potuit satiari desiderio, qui non uisa desiderare concupiuit. Fames enim anime desiderium est. Sic uere Domini amans anima amore non satiatur: quia Deus amor est, quem qui  amat, amorem amat. Amare autem amorem circulum facit, ut nullus finis sit amoris.

10. uides igitur quemadmodum insuperabilis est caritas, omnia superans; ita et insatiabilis, omnia uorans, et ex copia parit inopiam, dum ex pregustatis quidem deliciis amplius tamen in desideriis exardescit. Que etsi dentur ad plenitudinem, nunquam tamen ad satietatem. Qui edunt me, ait, adhuc esurient . O Deus bone, quem amare, edere est; quomodo amantes te sic reficis, ut magis esuriant, nisi quia tu simul cibus es et esuries? Et qui te non gustauerit, te prorsus esurire nescit. Ad hoc ergo cibas, ut esurire facias. Esurientes, ait illa plena, impleuit bonis . Quibus bonis? Nolo a me queras, que sunt bona caritatis. Profecto  estimo illa, de quibus dicitur: Oculos non uidit, Deus, absque te, que abscondisti timentibus te : et alius: Quod oculus non uidit, et auris non audiuit, et in cor hominis non ascendit . Audis diligentibus preparata, ut dilectionis bona fore non ambigas. In hac enim reposite sunt eternitatis delicie, et omnis celestis suauitas. In hac sunt pax, patientia, longanimitas, et gaudium in Spiritu sancto ; et quidquid iucundum mente concipi potest, et ultra. Hoc, inquam, preparasti diligentibus te; sed abscondisti timentibus te, donec caritas foras uelamen mittat timoris , ut uidere possint, quam magna multitudo dulcedinis tue , que etsi  replet, satiat nunquam. Ideo audeo dicere illos, si qui sunt, secunda stola uestitos.

11. Obiicis forsitan illud: Satiabor cum apparuerit gloria tua : et illud quod Ierusalem que sursum est, adipe frumenti satiatur . Sed satietatem ibi desiderati abundantiam notare noueris, non desiderii finem. Finis autem desiderii, ut ait quidam, satietas est. Qui uero semper esuriunt, liquet quod satiati non sunt. Sed uere beata esuries, que solum esurit quod habet, et solum habet quod esurit. His itaque persuasum sit caritati tue, quod dulcedine diuini amoris nemo in futuro satiari, nemo in presenti impleri potest. De qua impossibilitate solatium tibi sit, nullum habere solatium, Patientiam tibi  opto; sed impatientem esse in hoc magis expedit.



CAPUT III. De incessabilitate amoris.

12. His ergo utrisque [fort. utcunque] pretactis, ad inuestiganda reliqua stilus percurrat, quantum ad tam digna aditum aperire dignabitur in dulcedine sua pauperi Deus. Solet tamen in his facilius patere ingressus pie pulsantibus, quam subtiliter perscrutantibus. Pulsat qui affectat, qui orat, et pulsantibus aperitur . Non enim ambigendum est, quin libenter pulsanti aperiat, qui nondum pulsantem hortatur ut pulset. Sic Deus prius uult a se requiri etiam quod promittit. Et ideo quod dare disponit, prius promittit, ut rogandi ausum prebeat, et ut quod daturus erat gratis, deuota promereatur  oratio. In hoc nobis a nobis merita extorquens, dum nos preuenit, tribuendo 395 quod retribuamus, agit ne gratis tribuat. Plane dignus ut reametur, qui nos sic preuenit in amando. In hoc, inquit Ioannes, est caritas, non quasi nos dilexerimus Deum, sed quia ipse prior dilexit nos . Precedit igitur amor suus, nostro quidem benignior, sed noster expenditur iustior. Ipse enim adhuc ingratos gratis diligit: nos uero suo dono, non debito, constat diligere. Dat unde, et facit quare amatur, ut de suo et pro suo pariter diligatur. Et quidem donum illud prosequi omitto, eo quod ineffabile sit. Nam etsi sentiri a paucitate spiritualium possit, exprimi tamen a nemine potest. Solum enim illud nouit, qui dat, et qui accipit ,  exclusis ceteris. Ipsis etiam accipientibus et habentibus suspecta, et est incerta illa clausa collatio, idque salubriter, ut presumant.

13. Sed nunc, queso, reduc oculos ad hec inferiora, que uidentes plerique non uident; et aduerte si non cuncta que uel nobis in prosperis seruiunt, uel contra nos seuiunt in aduersis, quedam sint caritatis calcaria urgentia quodammodo ad cursum amoris. Ad hoc enim omnia cursus sui finem dirigunt, ut humanis utilitatibus et oblectationibus occurrant, uel defectibus certe succurrant. Hoc celum, terra, mare, et er, hoc circuitus temporis, rediuiuis partubus antiqua innouans, dilapsa reformans, consumpta restaurans, implere non cessat:  ut sicut hec continua, communiaque beneficia respuere nemo est qui possit, ita tantum beneficium diligere non sit qui non debeat. Assentis forsan de prosperis; at aduersa quomodo amorem doceant, uel exigant, tibi innotescere cupis. Cum plerumque humana ingratitudo superbe sibi arrogat dona Conditoris, uult idem hominis Conditor alto salubrique consilio hominem tribulationibus exerceri: ut, cum defecerit homo, et subuenerit Deus, ut dignum est, ametur ab homine. Hoc est quod dicit: Inuoca me in die tribulationis; eruam te, et honorificabis me . Ex occasione quippe frequentium necessitatum, crebris necesse est interpellationibus Deum ab homine frequentari, frequentando gustari; gustando probari quam dulcis est Deus: sicque cor  ferreum quod beneficiis emolliri nequibat, flagellis eruditum ad gratiam liberantis liquescat, discatque Deum diligere, etsi non propter suam bonitatem, certe propter suam utilitatem propriam. Et hic gradus amoris amare inchoantibus primus est. Iam uero amantibus infimus gradus, cum nec propter ipsum, sed propter nos, Deum diligimus. Liquet igitur, quemadmodum tantum carnaliter et carnalia amantem ad Dei amorem aduersa instruunt, et quodammodo cogunt.

14. Sed et ipsis amore succensis, non inferiori consilio interdum prospera subtrahuntur, et ingeruntur aduersa: ut si forte, quod uitare difficile est, blandiens prosperitas aliquam sibi subripuerit amoris particulam, succedens tollat aduersitas, que  sola iuxta Ioannis doctrinam, ueraciter docet, non diligere mundum, nec ea que in mundo sunt . Sic Isrelite coguntur ab Aegyptiis Aegyptum egredi. Quia, teste beato Gregori, dum mundus animum calamitatibus pulsat, nil aliud, nisi ut non diligatur, clamat. Solus igitur amor est, quem a nobis Deus exigit, aut cum beneficiis obruit, aut flagellis corripit, uel consiliis instruit, uel mandatis astringit. Plenitudo legis caritas est , et legem continet et prophetas. Quia quidquid diuina lege indicitur, uel interdicitur, ad solum amorem reducitur. Solue tributum amoris, et Domino noueris satisfactum.

15. Quid igitur, inquit, nobis prodest tanta in nostro uictu parcitas, in habitu uilitas, in uigilus et  disciplinis iugis austeritas? Paucis accipe. Quedam sunt caritatis obsequia placentia et placantia, si in caritate fiant; at sine caritate nichil prosunt. Hec est enim uirtus, in qua nec minimum opus respuitur; sine qua nec maximum acceptatur. Non predicatio, etsi linguis fiat angelorum. Non fides, etiamsi montes transferat. Non eleemosyna, etiamsi omnes facultates in cibos pauperum distribuat. Non corporis afflictio, et si tradatur corpus ita ut ardeat . Non missarum solemnia, quia ante fratris reconciliationem munus offerri prohibetur . Ipse enim amor hominum Deus est, cui omnis creatura merito confitetur et dicit, Bonorum 396 meorum non eges : sed hoc solum requirit ab omni homine, quod  nulli constat esse difficile. Solus enim amor est, ut ait Augustinus, qui nomen difficultatis ignorat. Qui cum multa amico impenderit, pauca uel nulla se iudicat impendisse. Hinc est quod annorum multitudo uidebantur Iacob dies pauci pre amoris magnitudine . uerus enim amans quidquid pro amico patitur, uix sentit; dum sic totus amori intendat, ut preter dilectum nil plene cogitare sinatur, quem sicut signaculum gerit super cor et super brachium suum .

16. Denique qua parte subrepere possit illius obliuio, qui preter illos incircumscripti luminis radios, preter illos riuos incorrupte dulcedinis, quibus ineffabiliter animam influit, in rebus etiam  uisibilibus amanti se exhibere non cessat? Integer quippe amator Dei quocunque se uertit, familiarem secum habet admonitionem amoris. Rebus his pro speculis utitur; et in omne quod cernit, sui amoris resultat memoria; aspicit cuncta, et eum qui condidit, et quo condiderit fine. In his non tam admirabilem, quam amabilem sibi sentit, atque ex arrha dilectionis quam precontulit, sapienter estimat quanta reseruauit in dotem. Castus profecto columbinusque oculus amor est, qui in rebus usui humano concessis nulla libidine figitur, sed in transitoriis contemplatur eternum. Iste est oculus qui non clauditur, quia carnalitatis palpebra caret. Nullo turbatur iniecto, quia nichil admittit forinsecum. Nulla cecatur caligine, quia trabes in eo non sunt ulle. Nullo grauatur  sopore, teste qui ait: Ego dormio, et cor meum uigilat . Oculus rectus, oculus uere dexter, quem nulla deorsum uertit sinistra intentio, nulla deorsum inflectit terrena affectio. Oculus uere simplex et prudens, quem nulla concutit incerta suspicio; nulla detinet curiosa sollicitudo, illum incessabiliter intuens, in quem angeli desiderant prospicere . Amor enim uehemens, ut ait Augustinus, non potest non uidere quem amat: quia amor oculus est, et amare uidere est. Hoc oculo se uulneratum fatetur, qui ait: uulnerasti cor, meum in uno oculorum tuorum . Duos nempe oculos habet anima, unum quo intelligit, alium quo inquirit. Dominus, inquit Psalmus, prospexit super filios hominum, ut uideat si est intelligens  aut requirens Deum . Et horum duorum dexter oculus est amor, qui requirendo uulnerat. Neque enim ille saliens in montibus et transiliens colles , id est, omnem sensum superans, humanum uidelicet, et angelicum, absque uulnere capitur duntaxat amoris.

17. Queris quid sit uulnerari Deum? Et ego: Illam omnipotentiam nostre infirmitati pie condescendere, est quasi uulneris quadam apertura interne suauitatis secreta patefacere. uulnerari ergo potest, qui, etsi sit impassibilis, compassibilis tamen est. uulnus hoc absque ira infligitur, et absque dolore sentitur. Hunc uulnerantem oculum ille Ammonitarum rex super infelici federe molitur eruere. In hoc, inquit, ineam uobiscum fedus, ut omnibus oculos  dexteros eruam . Sublato enim amore, qui dexter est oculus, ad solum errorem remanet intellectus, quem sinistrum diximus. Intelligere quippe nec amare illorum error erat, qui cum cognouissent Deum, non sicut Deum glorificauerunt, sed euanuerunt in cogitationibus suis . Quam multi qui errores persequi uidentur, hoc errore cecantur! quo nullus forsitan potest deterior inueniri.

18. uidetur itaque ab amantibus Deus utroque oculo, sed altero uulneratur, quando ubi intellectus caligat, amor penetrat; ubi ille repellitur, iste admittitur. Quippe perscrutari prohibemur, et plus sapere quam oportet : sed amare etiam plus quam possumus, precipimur. Non potest  etiam obtenebrari amoris oculus, quominus uidere possit quem amat, etsi non sicut est , quod, teste Ioanne, seruatur in premium; sed certe sicut uiator, quod in presenti ad solatium indulgetur. uidetur autem a quolibet amante prout amat, ab alio quidem sic, ab alio uero sic, pro uarietate affectuum quibus feruntur in ipsum. Alii ad diuinitatis arcana feruentius inhiant; alii humanitatis mysteria securius admirantur, contemplantes altissimum consilium Dei super salutem generis humani. Totum tamen tutum est, quidquid amoris oculus 397 intuetur, qui solus nunc uidet ad meritum, uisurus quandoque ad premium, cum sublato corruptionis nubilo, faciem illam, ut scriptum est, uidebit in iubilo . Poterant  hic multa adiici, famelicis, etsi non fastidiosis profutura: sed ne prolixiori sermone te grauem, stilum premo, multo plura fateor cupientem.



CAPUT Iu. De inseparabilitate amoris.

19. Iam nunc ad medium ueniat ultima illa tue petitionis particula, maxime illa quam instanter postulas, uir deuotissime [Richard. add. Seuerine], meis quidem labiis, sed tuis certe meritis explicanda, quibus non tantum in studiis, sed et in cunctis meis necessitatibus non mediocriter fido. Ut autem in ea que proposuimus, suo tramite sermo gradiatur, que dicta sunt breui reuocentur catalogo [Richard. epilogo]. Habes enim in premissis, quod et caritas insuperabiliter pugnat, insatiabiliter gustat, incessabiliter  uidet; in manibus addere est quod inseparabiliter heret. Adeo namque tenerum est amoris glutinum, ut non tam iungere quam unire dicatur. Prorsus bonum glutinum est, tripliciter liniens uirum uirtutis, ut sibi, proximo, Deoque conueniat et cohereat in ueritate. In se quippe homo per amorem unus efficitur; dum se intra se colligens, et reductis affectibus a cunctis locis, quibus captiui tenentur, solum unum incommutabiliter amat, nec amplius in diuersa mutatur. Partitus enim per amorem in plura, nunquam sibi inuenitur unus et idem, sed semper sibi ipse est dissimilis; quia toties uariari cogitur, quoties quod amat, uariatur. Qui enim labenti innititur, necesse est cum labente labatur.  Proximo etiam per caritatem unitur homo, dum non solum sine querela uiuendo, cum omnibus unum studet effici, et omnium successibus coaptari, gaudere cum gaudentibus, et flere cum flentibus , infirmari cum infirmis, et cum scandalizatis uri ; iuxta quod scriptum est, socius in tribulatione et regno . Sic multitudinis credentium erat cor unum, et anima una , quando nec uoluntatum uarietas, nec rerum proprietas animos diuidebat; sed firmiter stringebat caritas et suauiter cohibebat in unitate spiritus, in uinculo pacis . Heu! inquam, in inferiori seculo delapsi sumus nos, in quos fines, imo seculorum feces deuenerunt ; cum  et ipsa religionis electio nostro miserabili tempore tanta diuisione spargatur, ut uix unus alteri conueniat in unum, nisi forte aduersus Dominum, et aduersus Christum eius . Ubique apparent scissure turris caritatis Dauid; et in tantum iam hiant, ut uicinam ruinam omnino minentur. Seruatur sub tunica una et ueste simili cor uanum et omnino dissimile, ita ut de religione antiqua uix signa seruentur, et uenientibus ad sepulcrum Domini, quod claustrum est, et Christum querentibus solum linteamina pateant, id est, habitus forma. Fateor, tedet me hic esse, exeamus hinc: neque enim hoc loco de uitiis loquendi propositum est.

20. Deum homini et hominem Deo unit caritas,  non solum illa ineffabili unitate, qua nostra natura unitur uerbo eterno in unitate persone, quam efficit utique illa caritas, qua ante mundi constitutionem nos dilexit : sed etiam de qua ait Apostolus: Qui adheret Deo, unus spiritus est . Profecto unitas hec amoris est, quia homo totis precordiis et totis uotis superne et eterne uoluntati conformis unitur Deo, glutino quod non dissipabitur. Est enim caritas uinculum perfectionis , quo mentes fidelium arctissimo complexi sibi inuicem herent, et suo capiti per omnes iuncturas connectuntur in unum corpus, in mutuo participio bonorum omnium, ut fidenter quilibet dicere possit: Particeps sum ego omnium timentium te, et custodientium mandata tua . De hoc dictum puto: Funiculus triplex difficile rumpitur . Triplex dicitur, eo quod, ut prefatus sum, tripliciter liget. uis tibi funiculum triplicem describat Apostolus? Finis, inquit, precepti est caritas, de corde puro, et conscientia bona, et fide non ficta . Solum cor purum est, quod supereffluere nescit. Nil facilius exposito fedatur, quod sola continet 398 caritas ne frustra pateat. Porro, iuxta Apostolum, conscientiam bonam habet ad omnes , qui proximi bonum eque ut proprium diligit: si quominus, conuincitur non habere illam, que non querit que sua sunt . Fides non ficta illa est que per dilectionem operatur. Alioquin non  modo fictam, sed etiam mortuam Iacobus eam dicere non ueretur . Et uere iste triplex funiculus difficile rumpitur, quo uinctus Paulus ardenter dicit: Quis nos separabit a caritate Christi? Tribulatio? an angustia? an fames? an nuditas?  ualidum profecto uinculum, cui nulla preualet uiolentia; inseparabiliter continens amantem cum amato.

21. Nemo tamen me estimet cum illis sentire, imo desipere, qui caritatem semel habitam asserunt ultra perdi non posse. Quia si omnis qui habet caritatem, haberet perseuerantiam, frustra suos discipulos Dominus monuisset: Manete in dilectione mea . Sed et hoc indubitanter senserim, caritatem posse sponte deseri, non uiolenter auferri:  offertur omni, aufertur nulli, ut nullus nisi suo uitio ea careat. Ut autem hac mutua uirtute in unum occurrere possint affectiones amantium, cor amantis anime liquefieri necesse est, ut transfundi possit et transformari in illum quem amat, et mutari in uirum alterum: quemadmodum aque stilla multo infusa uino, deficere a se tota uidetur, dum alterius saporem induit et colorem. Hinc illi pie amantium crebri defectus, imo profectus, dum de se in se nichil sentiunt, nisi quod in Christo Iesu sunt. Nosti quid dicere uelim? Nemo te melius. Solum liquidum est, quod omni forme congruit: quod optime conuenit cordi amatoris. Factum est, ait ille, cor meum tanquam cera liquescens .

 22. Res liquescendo mollitur, dilatatur, purgatur. Et nunc hunc triplicem affectum considera in amore, qui uere ignis diuinus est, corda resoluens, purgans, et conflans in massam unitatis; quemadmodum uaria metalla soluta igni concurrunt in unum. Ad tactum cuius mollitur et cedit illa odiosa duritia, que est insensibilitas cordis, qua homo nec sentit se, nec alium; nec pietate flectitur, nec precibus inclinatur; exemplis non inducitur, minis non terretur; beneficiis duratur, flagellis non eruditur; frontosus ad turpia, pronus ad illicita, flecti uel subdi nescius, nisi cum resistere non potest. Et in omnibus exemplum tibi sit duritia cordis.

23. Emollitum autem cor, iuxta Pauli doctrinam  dilatatur , a dextris et a sinistris usquequaque diffunditur, subueniens pariter hostibus et amicis, atque grato quodam et spontaneo occursu omnibus occurrit, congaudens profectibus, uel defectibus condolens proximorum. Fluit igitur, sed non effluit; quia sic deriuatur ad alios, ut a se aliquatenus non recedat. Et uide ne forte Propheta senserit id ipsum, qui, cum cor suum cere liquescenti comparasset, protinus adiunxit: In medio uentris mei . Liquidum fuit, sed extra non effluxit. Solus effluxit, qui sic intendit aliis, ut sibi non attendat. uidete, ait Apostolus, ne forte supereffluatis . Neque enim necesse est ut his excessibus, in quibus humani spiritus lutosis sensibus auelluntur, extra eos  esse dicantur, cum Paulus in suo raptu an in corpore, an extra corpus, se dicat prorsus ignorare . Ubi ergo sunt, inquis? In eo quod interius est sui. Profundum est cor hominis, et inscrutabile , et ita secretus sibi est, qui sui ipsius nesciat interius. Non igitur educuntur, sed inducuntur spiritus in illo interiori cenaculo, quantumcunque est illud, ut clausis seorsum sensuum ostiis, securius secretiusque, castissimoque complexu conueniant cum dilecto, et ibi melius secum sunt, cum sic ubi sint nesciunt, tutius se habent, cum se hoc modo perdiderint.

24. Porro liquefactum purgari necesse est, et  ad purum excoqui, si quam habet scoriam, ipso amore, qui ignis consumens est, paleas ignorantie, et delicta iuuentutis purgans, et purgatissimam faciens animam, et diuino dignam coniugio, non habentem maculam neque rugam. Audi flammam uorantem: Dimissa sunt ei peccata multa, quia dilexit multum . Denique diligentibus Deum omnia cooperantur in bonum , et nichil imputatur ad mortem. Omne autem quod ipse non imputauerit, sic est 399 quasi non fuerit. Beatus uir cui non imputabit Dominus peccatum . Nam qui non habet, nemo est nisi ille solus inter mortuos liber . Sic calefactum et liquefactum cor facile ad omnem dilecti sermonem compungitur et  ebullit, experiens illud quod canitur: Anima mea liquefacta est ut dilectus locutus est : et illud quod in Euangelio legitur: Nonne cor nostrum ardens erat in nobis, dum loqueretur nobis in uia?  O dulcis confabulatio Dei in anima et cum anima, que sine lingue et labiorum formatur strepitu, et sine aure percipitur et sub silentio! Solus qui loquitur, et cui loquitur, audit illam: omnis alienus excluditur.

25. Sunt autem uerba illa quedam celestis fontis irrigua, rigantia corda arentia pre amoris multitudine et desiderio, quorum de deliciis [Richard. quorum dulcis] narratio est, de ciuitate Dei, et pace, et copia ciuitatis, de ciuium gloria, de decore lucidissime mansionis, pellens a corde fastidium,  et a corpore fatigationem, nuntians dilecto quod possessio eius sit, et ad eam possit ascendere. Nec aliud petiit uel passus est, qui dicebat: Dormitauit anima mea pre tedio, confirma me in uerbis tuis . Similia autem sunt uerba ueritatis nostris cogitationibus; et tamen nemo tantus obseruator est, qui facile discernat quid cor pariat, nisi qui Dominum loquentem aduertit: Quid cogitatis mala in cordibus uestris?  et illud: De corde exeunt cogitationes male : et: Omnis qui mendacium loquitur, de suo loquitur ; et illud Apostoli: Non quod sufficientes simus cogitare aliquid a nobis quasi ex nobis . Mala autem in  corde dicimus iuxta illud: Dixit insipiens in corde suo: Non est Deus . Bona autem audiuimus. Unde: Audiam quid loquatur in me Dominus Deus . Et prorsus huius auditui dabitur gaudium et letitia: Nec reuertetur hoc uerbum uacuum, sed faciet ad quodcunque misit illud , rigans et fecundans penetralia cordis. Qui talibus uerbis docentur, dociles Dei sunt, et unctio eos docet de omnibus , que sola omnem ueritatem docet, celerique magisterio loquitur quedam mysteria Dei, que non licet homini loqui, et si audire liceat, qualia apud seculi magistros nullatenus audiuntur: quorum uirtute et auditu corda liquescunt, liquescendo et deficiendo perficiuntur, dum in unitatem illam  occurrunt, quam suis Saluator orat et optat in Euangelio: Ut sint, inquit, unum, sicut et nos unum sumus ; cuius Ioannes in Epistola meminit, dicens: Sicut ipse est, et nos sumus in hoc mundo : ut sicut uidelicet illa beata et beatificans personarum Trinitas amore continetur eterno, absque confusione, ut nec unitatem turbet personarum numerus, qui essentiam non multiplicat, nec unitas Trinitatem redigat in singularitatem persone: sic et ipsi uniantur et ordinentur in caritate, non comparatione quidem, sed qualicunque similitudine. Nec absurdum putetur quod dixi Deum amore contineri, cum non alio dixerim quam se ipso, et quam se ipsum de aliis.

 Amat ergo Deus, et ex se toto amat: quia tota Trinitas amat, si tamen totum dici potest de infinito et incomprehensibili, aut certe de simplici. Quomodo reamabis, anima, uite tue gratuitum largitorem, largissimum administratorem, pium consolatorem, sollicitum gubernatorem, copiosum redemptorem, eternum conseruatorem, ditatorem, glorificatorem?



CAPUT u. De dignitate et precellentia caritatis.

26. Charisma peroptimum caritas est plane incomparabile. Denique quidnam huic comparandum putamus, que ipsi prefertur martyrio, ac fidei transferenti montes? Porro per caritatem homo in Deo, et Deus in homine est. Quid enim ita Dei  ut caritas? Nempe et Deus est. Charitas libertatem donat, timorem pellit , laborem non sentit, meritum non intuetur, premia non requirit; et tamen plus omnibus urget. Nullus terror sic sollicitat, nulla premia sic inuitant, nulla iustitia sic exigit. Charitas non querit que sua sunt. Charitas non irritatur, non precipitatur, nunquam excidit, non in foueam 400 ruit, et pro tributis malis cumulat bona. O caritas patiens: sed et compatiens! Charitas patiens est, sufficit; benigna est , cumulus est: patiens caritas dissimulat, expectat, sustinet delinquentem; sed benigna trahit, adducit, conuerti facit ab errore. Benigna caritas etiam quos tolerat  amat, et amat ardenter. Flet quippe caritas; sed ex amore, non merore, flet ex desiderio, flet cum flentibus .

27. O bona mater caritas, que siue foueat infirmos, siue exerceat prouectos, siue arguat inquietos, diuersis diuersa exhibens, sicut filios diligit uniuersos. Cum te arguit, mitis est; cum blanditur, simplex est: pie solet seuire, sine dolo mulcere; patienter nouit irasci, humiliter indignari; lesa non prouocatur, spreta reuocat. Ipsa est enim hominum mater et angelorum. Non solum que in terris sunt, sed etiam que in celis sunt, pacificauit . Ipsa est que Deum homini placans, hominem Deo reconciliauit. Charitatis profecto damna sunt scandala pusillorum. Nec enim  caritas caritatem offendit aut contemnit, cum sentit offensam. Nam se ipsam non potest negare, neo in se ipsa diuisa est. Nouit potius in se diuisa coniungere, iuncta diuidere nescit. Pacem diligit. congaudet unitati. Sola quippe est que generat, colligit, solidat et conseruat ubicunque seruare cognoscitur unitas in uinculo pacis. Cum omni fiducia caritas pulsat ad ostium amici, nequaquam putans se pati repulsam, que amicitiarum matrem se nouit. Nec ueretur signatissimum paulisper inquietare otium propter suum negotium. Illa siquidem uera et sincera est caritas, qua proximi bonum ut nostrum diligitur. Nam qui magis aut certe solum diligit suum, conuincitur non caste diligere bonum, quod utique propter se diligit, non propter  ipsum. Amemus et amemur, in altero nobis, in altero nostris consulentes. Nam, quos amamus, in ipsis profecto requiescimus; a quibus autem amamur, ipsis nos in nobis requiem paramus. Porro amare in Deo, caritatem habere est: studere uero amari propter Deum, caritati seruire est. Utramque teneo, dilectionem Dei, et dilectionem proximi, cum te amo, Domine Iesu, qui meus proximus es, quoniam homo es, et fecisti mecum misericordiam, et nichilominus es super omnia Deus benedictus in secula.



CAPUT uI. De natura seu indole et ui ueri amoris, tum hominis erga Deum, tum Dei erga hominem.

28. Flagrans uehemens amor presertim diuinus,  cum se intra se cohibere non ualet, non attendit quo ordine, qua lege, quaue serie, seu paucitate uerborum ebulliat, dummodo ex hoc nullum sui sentiat detrimentum. Interdum nec uerba requirit, nec uoces omnino ullas, solis ad hoc contentus suspiriis. Amor preceps, uehemens, flagrans, impetuose, qui preter te aliud cogitare non sinis, fastidis cetera, contemnis omnia preter te, te contentus. Confundis ordines, dissimulas usum, modum ignoras: totum quod opportunitatis, quod rationis, quod pudoris, quod consilii iudiciiue esse uidetur, triumphas in temetipso, et redigis in captiuitatem. Frustra ad audiendum legendumue amoris carnem, qui non amat accedit: quoniam omnino non potest capere  ignitum eloquium frigidum pectus. Quomodo enim grece loquentem non intelligit qui grecum non nouit, nec latine loquentem qui latinus non est, et ita de ceteris: sic lingua amoris ei qui non amat, barbara erit; erit sicut es sonans, aut cymbalum tinniens . Amor reuerentiam nescit; ab amando quippe amor, non ab honorando denominatur. Honoret sane qui horret, qui stupet, qui metuit, qui miratur. uacant hec omnia penes amantem; propterea qui amare amat, et aliud nouit nichil. Ipse qui honori, merito et stupori, et miraculo est, amari tamen plus amat. Exigit Deus timeri ut Dominus, honorari ut pater, et ut sponsus amari. Quid in his prestat, quid eminet? nempe timor? Absit hoc: et timor penam habet ,  et honor non habet gratiam, et qui de amore non uenit honor, non honor, sed adulatio est. Et quidem soli Deo honor et gloria : sed horum neutrum acceptabit Deus, 401 si melle amoris condita non fuerint. Is per se sufficit, is per se placet et propter se; ipse meritum, ipse premium sibi est. Amor preter se non requirit causam, non fructum: fructus eius usus est. Amo quia amo; amo ut amem. Ubi autem amor, labor non est, sed sapor: quoniam amanti nichil difficile est. Amor dominum nescit: per se satis subiectus est, obsequitur sponte, gratis obtemperat, libere retinetur.

29. Amat et Deus, nec aliunde hoc habet. Ipse est unde amat, et inde uehementius, quia non amorem tam habet, quam hoc ipse est. Neminem suspicit  amor, sed nec despicit quidem. Omnes ex equo intuetur, qui perfecte se amant, et in se ipso celsos humilesque contemperat; nec pares modo, sed unum eos facit. Magna res amor. Nam cum amat Deus, non aliud uult quam amari: quippe qui ob aliud non amat, nisi ut ametur, sciens ipsos amore beatos, qui se amauerint. O suauitatem! o gratiam! o amoris uim! Summus omnium imus factus est omnium. Quis hoc fecit? Amor dignitatis nescius, dignatione diues, affectu potens, suasu efficax. Quid uiolentius? Triumphat de Deo amor; ut sciamus amoris fuisse quod plenitudo effusa est, quod altitudo adequata est, quod singularitas associata est. Deus non modo amans, sed amor est, et solam amoris uicem requirit et fidem.

 50. Quidni ametur amor? Et quid tam cordium uita, quam Deus meus iehsu? Is uere est et amans, et amabilis, et totum quod de ipso est, uere est, quando ipse est non aliud sane quam ipsa est ueritas. Quis fidus, uerusue anime amor, nisi utique is, quo ueritas adamatur? Rationis sum compos, ueritatis sum capax: sed utinam non forem, si amor in me defuerit. Non sum securus a securi, si absque eo inueniar. ualde omnino mihi amandus est, per quem uiuo, sum, sapio, si ingratus non sum et indignus. Dignus plane est morte, qui tibi, Domine Iesu, recusat uiuere, et mortuus est; et qui tibi non sapit, desipit: et qui curat esse non propter te, pro nichilo est, et nichil est. Propter temetipsum, Deus,  fecisti omnia : et qui esse uult sibi et non tibi, nichil esse incipit inter omnia. Pro his ergo ita sum amans te quantum possum. Sed est quod me plus mouet, plus urget, plus accendit. Super omnia, inquam, reddit amabilem te mihi, Iesu bone, calix quem bibisti, opus nostre redemptionis. Hoc omnino amorem meum facile uindicat totum sibi. Hoc est quod nostram deuotionem et blandius allicit, et iustius exigit, et arctius stringit, et afficit uehementius.



CAPUT uII. De duplici lingua, uerbi, et anime.

31. Spiritus est uerbum, spiritusque anima, habentque linguas suas, quibus se alterutrum alloquuntur, presentesque indicent. uerbi quidem lingua  fauor dignationis est; anime uero, feruor deuotionis. Elinguis est anima atque infans que hanc non habet, et non potest ipsi nullatenus sermocinatio esse cum uerbo. Ergo huiuscemodi linguam suam cum uerbum mouet, uolens loqui ad animam, non potest non sentire. uiuus est sermo Dei et efficax, et penetrabilior omni gladio ancipiti, pertingens usque ad diuisionem anime et spiritus . Et rursus cum suam anima linguam mouet, latere uerbum multo minus poterit, non solum quia ubique presens est; sed propter hoc magis, quod, nisi ipso stimulante, deuotionis lingua minime ad loquendum moueatur. uerbo igitur dicere anime: Pulchra es, et appellare amicam, infundere est, unde et amet, et se presumat amari. Ipsi uero uerbum  uicissim nominare dilectum, et fateri pulchrum  quod amat, et quo amatur, illi sine fictione ascribere et fraude, mirari dignationem et stupere ad gratiam. Ita sane locutio uerbi infusio doni, et responsio anime cum gratiarum actione admiratio.

32.  Cum presto est quod amatur, uiget amor; languet cum abest: quod non est aliud quam tedium quoddam impatientis desiderii, quo necesse est affici mentem uehementer amantis, absente quem amat, dum totus in exspectatione suspensus, quantamlibet festinationem reputat 402 tarditatem. Subtractio nempe rei quam amas, augmentatio desiderii est, et quod ardentius desideras, cares egrius.



CAPUT uIII. De actiua et contemplatiua uita.


33. Forte appetis contemplationis quietem? Et bene facis. Ergo cura uirtutum exercitio sanctum otium preuenire. Alioquin delicato satis otio dormitare uoles, si non exercitatus quiescere appetas, et Lie fecunditate neglecta solum cupias Rachelis amplexibus oblectari. Sed et preposterus est ordo ante meritum exigere premium, et ante laborem sumere cibum. Non igitur putes de proprio amore quietis, sanctis obedientie actibus, seniorumue traditionibus preiudicium ullatenus faciendum: alioquin non approbat Dominus tue contemplationis inane otium, propter quod non exaudiet orationes tuas, uocatusque non ueniet. Nec enim dabit inobedienti  copiam sui tantus obedientie amator, ut mori quam non obedire maluerit. Ex bonis operibus recipit consolationem mens assueta quieti, quoties sibi lux, ut assolet, contemplationis subtrahitur. Quis enim non dico continue, sed uel diu, dum in hoc corpore manet, lumine contemplationis fruatur? At quoties corruit a contemplatiua, toties in actiuam se recipit, inde nimirum, tanquam e uicino, familiarius reditura in id ipsum: quoniam sunt inuicem contubernales, et cohabitant he due pariter. Est quippe soror Marie Martha. Neque enim etsi a contemplationis lumine cadit, patitur tamen ullatenus se incidere tenebras peccati, seu ignauiam otii, sane in luce operationis bone se retinens.

 34. Loquor uobis experimentum quod expertus sum. Si quando sane comperi profecisse aliquos nostrum ex meis monitis, tunc non piguit me, fateor, curam pretulisse sermonis proprio otio et quieti. Patienter auellor ab infecunde Rachel amplexibus, ut mihi exuberent fructus profectuum uestrorum. Charitas enim, que non querit que sua sunt , id mihi iamdudum facile persuasit, nil scilicet desiderabilium meorum uestris preferre utilitatibus. Orare, legere, scribere, meditari, et si que sunt alia spiritualis studii lucra, hec arbitratus sum propter uos detrimenta. Hec siquidem uera et casta contemplatio habet, ut mentem, quam diuino igne uehementer succendit, tanto repleat zelo et desiderio acquirendi Deo, qui eum  similiter diligant, ut otium contemplationis pro studio predicationis libentissime intermittat. Et rursum potita uobis aliquatenus in hac parte, tanto ardentius redeat in id ipsum, quanto fructuosius intermisisse meminerit, et iterum sumpto contemplationis gustu ualentius ad conquirenda lucra solita alacritate recurrat. Ceterum inter has uicissitudines plerumque mens fluctuat, metuens et uehementer exestuans, ne forte utrique horum, dum suis affectionibus hinc inde distrahitur, plus iusto inhereat, et sic in utrolibet uel ad modicum a diuina deuiet uoluntate. Unicum quippe in huiusmodi remedium seu refugium, oratio est, et frequens gemitus ad Dominum, ut quid, quando et quatenus  nos facere uelit, assidue nobis demonstrare dignetur.



CAPUT IX. De uariis effectis et elogiis caritatis.

35. Amicitia uera non est, nisi firmum in Deo habeat fundamentum. Eapropter cum amicitia donum sit Dei, iustum est ut qui ex dono Dei diligit, nichil preter Deum diligat, et ut illuc flumina refluant, unde fluunt ; nec riuus a suo fonte degeneret, qui de plenitudine gratie affluentis emanat. Illam siquidem unice et singulariter ueram atque perfectam amicitiam profitemur, per quam nos Deus amicos suos uocare dignatus est, si eius precepta fecerimus. uos, inquit, amici mei estis, si feceritis que precipio uobis . Hec Dei amicitia  est caritas, qua dilexit nos ante mundi constitutionem, et elegit in dilecto 403 Filio suo . Ipsa est fons omnium bonorum omniumque donorum, que nobis a munificentia supercelesti proueniunt. Ab hac omnis amor legitimus ordinem formamque sortitur: nec ordinata esse potest aliqua mentis affectio, nisi ab ea causam, modum, et ordinem sumat.

36. De qua hac constantissima caritate Sapientia libro sui nominis dicit: Ab eterno ordinata sum . Hec ordinata a Deo ordinat angelos in ministeriis suis. Hec studia et exercitia iustorum disponit in professionibus suis. Hac mediante ordinata lex est per angelos in manu Mediatoris . Sine hac, amicitia inter homines  ordinata esse non potest. Nam, cum Apostolus dicat, Omnia secundum ordinem fiant in uobis ; et iterum: Omnia uestra in caritate fiant , patet ea ordinem non habere, que in caritate non fiunt. Charitas uia est et uita uirtutum, ipsa est uia eminentior, et illic iter quo ostenditur salutare Dei . Unde Apostolus in prima Epistola ad Corinthios: Adhuc uiam, inquit, eminentiorem uobis demonstro : et item: Scire etiam supereminentem scientie caritatem Dei . Hec est uia de qua Isaias: Ambulabunt hac uia, qui liberati fuerint et redempti a Domino, et uenient in Sion cum laude; fugiet dolor et gemitus. Letitia sempiterna super capita eorum, gaudium et letitiam obtinebunt .  Charitas est preceptum Domini lucidum illuminans oculos . Ipsa est lumen cordis, omnes sensus et affectus hominis clarificans et serenans, ut discat homo ubi sit lumen oculorum et pax.

37. Charitas est oleum quod omni liquori supernatat, quod sanat et illuminat, et quod omnem asperitatem propria suauitate letificat. Hoc oleo uncti apostoli et martyres, suauissimam reputabant mortis amaritudinem et immensam seuitiam tormentorum. Christus enim unctus a Deo pre participibus suis , hoc oleo suos unxit, et exactoris iugum a facie olei computrescere fecit . Spiritus, inquit, Domini super me, eo quod unxerit me . Charitas non solum mortis et suppliciorum  amaritudinem suauificat; sed et ipsam mortem potentissimam morte mortificat. Nonne Christi caritas peremptoria erat mortis, cum ipse dux uite mortisque destructor comminaretur et diceret: Ero mors tua, o mors?  Imo fortior. Cum enim mors uitam eripiat temporalem, nos ad uitam caritas introducit eternam. Illa nos a uita transitoria deiicit: hec ad uitam et gloriam sine fine restituit. Charitas est porta speciosa, que in euersione Ierusalem, portis aliis omnino destructis, integra et intacta permansit. Charitas nunquam excidit . Hec est speciosa Sunamitis, que Dauid in uirginitate sua calefaciebat; eo quod non poterat calefieri pellibus animalium mortuorum . Qui enim uersantur in operibus  mortuis, refrigescente caritate, cogitatione passionum Christi denuo recalescunt. Hec est nubecula, que ad preces Elie magnam excreuit in pluuiam. Cum enim aliquis Deum diligere ex toto corde incipit, statim non solum ad proximos, sed etiam ad inimicos beneuolentie stillicidia et gratie fluenta diffundit. Nec mirum. Charitas enim est oleum uidue, quod continuum ex distributione suscepit incrementum. Mulier siquidem de uxoribus Prophetarum, uxor Abdie, clamauit ad Eliseum dicens: uir meus mortuus est, et ecce creditores tollunt a me duos filios meos ad seruiendum sibi . Impleuit ad uocem Prophete uasa oleo, quo debebat inungi. Sunt filii timoris et amoris, qui uasa non modica offerunt, quibus mater gratie oleum beneuolentie  et deuotionis infundit. Clausit tamen ostium conscientie a fauore humane laudis, ne sine oleo inter uirgines fatuas reputetur. Creditores sunt, importuni exactores, maligni spiritus, qui pro uoluptate transitoria eternos exigunt cruciatus. uicine, a quibus uasa mutuo accipiuntur, sunt angelice potestates et anime sanctorum, qui nos consiliis erudiunt et exemplis, quod oleum misericordie proximis infundamus; scientes et quandiu huiusmodi superfuerint, non stabit oleum, et caritas impensa pluribus uberius sortietur augmentum.

38. Lingue angelorum et hominum, sustentatio pauperum atque martyrum, sine caritate nichil sunt. Prophetia 404 predicit, scientia comprehendit, fides credit: sed nec prophetia, nec scientia,  nec fides, etsi montes transferat, quidquam sine caritate ualebunt . Sine caritate nichil prodesse potest, cum caritate uero nichil obesse. Charitatis beneficio impediente, peccata non obsunt; quia caritas operit multitudinem peccatorum . Charitas est lex uite, disciplina morum, pax conuiuentium, gloria concordium, criminum abolitio, legis plenitudo, sacre Scripture compendium, preceptorum Dei consummatio, uirtutum uirtus, et bonorum impletio meritorum. Omnia mandata uite, omnia iustitie opera referuntur ad illam. Ex hac suum sortiuntur effectum operum commendatio, deuote orationes, et ab ipsa tanquam fructus ab arbore, tanquam ramus a uite, pendet tota lex et Prophete . Sicut  enim fructus suum a palmite recipit alimentum, donec ad maturitatem perueniat, sic boni operis fructus, sic sancta deuotio, sic omne quod pie agitur, a caritate suum recipit initium et progressum.



CAPUT X. De Deo, eiusque attributis.

39. Sciendum quod quanto terra inferior est altitudine celi, tanto elegantior, et eminentior, et inestimabiliter dulcior est amore proximi amor Dei. Et ut de Dei dilectione loquentibus campus arrepti propositi desiderabilius et liberius ad intelligentiam se diffundat, pauca de eo quasi delibando perstringamus, ut appareat quam ineffabili gratia et dignatione incomparabili, Deus glorie mediante caritatis  beneficio homini condescendat. Credendus itaque et cogitandus est Deus quedam uita perpetua, uiuens in se, et omnia uiuificans, omnia intelligens, omnemque creans intelligentiam, sapiens et ipsa sapientia, ueritas fixa, iustitia indeclinabilis, summa uirtus, perfecta bonitas, diuinitas, eternitas, magnitudo, immensitas, summa essentia, a qua omne esse, summa et eterna substantia, non subiecta predicamentis uocum aut cogitabilium, sed omnium rerum causale efficiens et superessentiale principium. Cogitandus est Deus simplex, purus, integer, et perfectus, nichil habens quod in numerum transeat; nichil trahens a tempore uel a loco. Sic in omni loco, quod non includatur nec excludatur a loco. Cogitandus est Deus sine forma uisibili, sine specie corporali,  sine compositione partium, sine distinctione membrorum; ex quo omnia causaliter, non materialiter; in quo omnia, non in loco, sed in uirtute. Sine qualitate bonus, sine quantitate magnus, sine situ presidens, sine habitu continens, omnia disponens. Disponit enim ut sapientia, operatur ut uirtus, amat ut caritas, reuelat ut lux, miseretur ut pietas, scit ut ueritas, iudicat ut equitas, presidet ut maiestas.

40. Non comprehendis eius altitudinem, nisi uilescas apud te contemplatione eius. Nec comprehendis eius magnitudinem, nisi paruus fias in oculis tuis, subiiciens te omni creature propter ipsum. Deus caritas est . Spiritus sanctus specialiter caritatis nomine designatur. Ipse est  amor Patris et Filii, et suauitas et unitas, et osculum et amplexus; et quidquid amborum commune esse potest. Quia uero per gratiam Spiritus sancti anima hominis Deo mirabiliter unitur, sciendum est quod idem Spiritus in illa unione donator est et donum. Spiritus enim est qui uiuificat spiritum hominis, et ipsum instruit et informat Deum diligere, querere et inuenire, tenere et frui. Ipse est sollicitudo querentibus Dominum in humilitate, pietas adhortantis in spiritu et ueritate. Ipse est sapientia inuenientis, amor habentis, gaudium perfruentis.



CAPUT XI. In rebus creatis stabilem felicitatem non inueniri.

41. Porro quidam ad perfruendum sibi eligunt ea que peremptoria sunt salutis. ueneno enim cupiditatis  infecti, a malitia huius mundi, fallacibus diuitiis, transitoriis et honoribus, in uoluptatibus carnis, seculique fauoribus sue intentionis finem constituunt, et in his, que 405 sunt eterne damnationis occasio, felicitatem suam falsa opinione, quasi somniando depingunt. Sed ubi copia diuitiarum maior exuberat, ibi se grauior molestia sollicitudinum, totius perturbatiua quietis incendit. Rationalis itaque anima licet ad summam beatitudinem desideranter aspiret, aliis tamen abstrahitur, et eam quedam falsa felicitatis imago deludit, aut uere miserie similitudo deterret. Quis autem paupertatem, persecutionem, egritudinem, luctum, famem, non reputet magnam miserie portionem? Istis tamen et  uera miseria precauetur, et uera beatitudo acquiritur. Nec mirum. Paupertas regni celestis acquisitiua est. Beati enim pauperes, quoniam ipsorum est regnum celorum. Beati qui lugent, qui esuriunt, qui persecutionem patiuntur, quia ipsi saturabuntur : illi consolationem recipient, et isti iam celeste regnum adepti sunt, non solum ad habendum, sed aliis conferendum. Quam fallax et delusoria sit illa perniciosa felicitas, quam plerique in carnis uoluptate constituunt, in libro experientie legitur incessanter, dum in opere impudicitie cito preterit quod delectat, et permanet sine fine quod cruciat. De talibus lugendum potius sentio quam loquendum. Quid ergo indignius homini, quam animam suam, pro qua Christus mortuus est, uiliori  parti sui corporis substituere, et se brutis et irrationabilibus conformare? Apertissime liquet, quam perniciosus sit amor carnis, et usus libidinis, ad quorum detestationem Deus de purpurata meretrice exsecutoribus angelis dicit: Quantum exaltauit se in deliciis, tantum date ei tormentum et luctum 

42. Restat prosequi, quod in uoluptate oculorum et aurium, ceterorumque sensuum, non est beatitudo uel requies; sed neque in his que pertinent ad delicias uite huius, ad ambitiosum honorem, ad potentie dominatum. ueniat ergo ditissimus rex, potentissimus, sapientissimus et delicatissimus, Salomon, scilicet, et quid de fine talium iudicet audiamus. Dixi, inquit, in corde meo, uadam et affluam deliciis et fruar bonis. Et  infra: Aedificaui domos, et plantaui uineas, feci hortos et pomaria, et conseui ea cuncti generis arboribus. Et multa similia persequendo adiecit. Possedi seruos et ancillas, et familiam multam nimis, coaceruaui mihi aurum et argentum, substantias regum et prouinciarum. Et addens de uoluptate aurium: Feci, inquit, mihi cantatores et cantatrices. Et post hec subiecit: Quidquid desiderauerunt oculi mei, non negaui eis, nec prohibui cor meum, quin omni uoluptate frueretur, et oblectaret se in his que paraueram. Quid, queso, delicatius, et quid iucundius? Continuat autem Salomon et subiungit: Cumque conuertissem me, inquit, ad cuncta opera mea, in quibus sudaueram, uidi in omnibus uanitatem et afflictionem spiritus, et nichil permanere sub sole  Sententiam quidem generalem premiserat dicens: uidi cuncta que fiunt sub sole; et ecce omnia uanitas et afflictio spiritus .



CAPUT XII. Sub iugo Christi esse ueram requiem.

43. Habes ex uerbis Sapientis, ut supra memoratum est, uanitatem et afflictionem spiritus. Apponit ueritas tertium, scilicet seruitutem. Omnis, inquit, qui facit peccatum, seruus est peccati . Coniungantur igitur hec tria, uanitas, seruitus, et afflictio spiritus: ubi ergo requies? ubi sabbatum? Nonne uerbum legis est: Nullum peccatum facies in eo? Quis est, qui peccatum non fecit? Dixit rex Dauid: Ecce enim in iniquitatibus conceptus sum; et  in peccatis concepit me mater mea . Quis ergo nos liberabit a iugo ueteri et seruitute peccati? Ille de quo ueritas in Euangelio dicit: Si Filius uos liberauerit, uere liberi eritis . Ipse nos ab sabbatum inuitans: uenite, inquit, ad me omnes, qui laboratis et onerati estis, et ego reficiam uos. Ecce refectio, quasi sabbati preparatio. Audiamus et sabbatum: Tollite iugum meum super uos, et discite a me, quia mitis sum et humilis corde, et inuenietis requiem animabus uestris. Ecce sabbatum, ecce quieta tranquillitas. Iugum enim meum suaue est, et onus meum leue . Iugum hoc non premit, sed erigit; pennas 406 habet quibus euolet, non pennas quibus aliquos grauet. Illud iugum caritas est Dei, proximique dilectio; hic requiescitur,  hic sabbatizatur, hic ab omni opere seruili uacatur. Nimirum caritas non agit perperam, non cogitat malum : sed et dilectio proximi malum non operatur . uides, o Iudee, sabbatum ubi sit? Inde etsi aliqua peccati subreptio ex aliqua infirmitate contingat, non perit sabbati feriatio; quia caritas operit multitudinem peccatorum .

44. uidemus aliquos, qui cum suauiter respirare deberent sub iugo et onere tam suaui et tam leui, sub utroque laborant et murmurant. Ad iugum utique mundi pertinet quod curis estuant, quod inflammantur odiis, quod torquentur inuidia. Hoc iugum cupiditatis est, et onus seculi graue. Iugum autem Domini suaue est, et onus leue. Et quid suauius  homini, quid iucundius, quam mundum contemnere, et se reputare seculo celsiorem, atque in bone conscientie uertice consistentem, et mundum habere sub pedibus, nichil in eo uidere quod appetat, nullum cui inuideat, quem metuat, nichil mali esse quod ab aliquo sibi possit inferri: et in illam hereditatem immarcessibilem, incontaminatam, et incorruptam, conseruatam in celis  oculos dirigendo, fallaces diuitias et honores perniciosos, et damnabiles delicias conculcare? Quid, queso, desiderabilius est, et quid tranquillius, quam suam animam sic stabilire, ut nullis motibus carnalis concupiscentie agitetur, carnem rore pudicitie tepescentem compellat ancillari, ut eam ad exercitium militie spiritualis promptissimam habeat adiutricem?  Quid preterea ita diuine tranquillitatis imaginem gerit, quam anima, que sic ad omnium iniuriarum tolerantiam se obfirmat, ut eam contumelie illate non moueant, et mentem eius a statu suo nulle comminationum aut iniuriarum machine deiiciant? amicum et inimicum eodem oculo intueri? Nonne similis est ei qui facit solem suum oriri super iustos et iniustos, et pluit super bonos et malos?  Quid? cum omnia circa eum mutabiliter fiant, nulla est in corde eius mutatio.



CAPUT XIII. Per caritatem perueniri ad ueram quietem et sabbati spiritualis festiuitatem.

45. uere uerum est in caritate sabbatum. Cum  enim cetere uirtutes uicem uehiculi uel uiatici gerant ad requiem obtinendam, omnes in caritate quiescunt. Illud admiratione dignum est, quia sine caritate nichil est uirtus, et ipsa unicuique uirtutum exhibet ut sit uirtus. Fides autem que hec operatur ad uitam, in Dei uisione iam non erit fides, sed ueritas. Ibi enim absorbebitur fides, cum id uidebitur quod super omnia diligetur. Non opus erit credere, quod nobis licebit plena cognitione percipere. Non erit etiam de cetero spei locus: nam Deo fruentes, non habebimus quod speremus. Hic temperantia pugnat contra libidines, prudentia contra errores, fortitudo contra aduersitates, iustitia contra iniquitates. Porro in caritate perfecta est castitas: ideo non est libido, cui temperantia repugnet. In caritate  perfecta est scientia: ideoque ibi nullus est error, quem prudentia eliminet. In caritate uera beatitudo est: ideoque nulla aduersitas, quam fortitudo expugnet. In caritate omnia sunt tranquilla et equata: ideoque nulla est ibi inequalitas, quam iustificari oporteat. Denique nec fides uirtus est  sine dilectione; nec spes uirtus est, nisi quod speratur, ametur. Quid est temperantia, nisi amor, quem nulla uoluptas illicit? Quid cetere uirtutes, nisi amor, qui quod suum est, unicuique distribuit?

46. Sicut caritas est uere mentis humane requies perfectumque sabbatum, sic et sex uirtutes predicte, fides, spes, temperantia, prudentia, fortitudo, iustitia, sunt quasi quidam dies operationis: caritas uero quedam luminosa et luminosissima  dies est quietis, tranquillitatis et pacis. Et nunc que est exspectatio mea, nisi tu, Domine? si forte desiderium pauperum exaudiat auris tua, ut ad modicum tempus requiescam cum regibus et consulibus, 407 qui edificant sibi solitudines, et replent domos suas argento?  Porro uix ad momentum permittitur mihi requies ab exactoribus Pharaonis; ut non mihi sabbatizare liceat uel hora dimidia. Utinam mihi detur uacare, et uidere quoniam iehsu est ipse Deus. Ipse sabbatum anime querentis eum, preparans diligentibus se tranquillum et impermutabilem sabbatismum. O quam beati qui ingrediuntur locum tabernaculi admirabilis usque ad domum Dei, atque  in uoce exsultationis et confessionis tripudiant et exsultant, memores uberum tuorum, dulcis Iesu, cum Habacuc propheta cantantes: Ego autem in Domino gaudebo, et exsultabo in Deo Iesu meo .

47. Sabbatizat Iudeus, quia legit Deum sex diebus operatum fuisse, et quasi labore operis fatigatum die septimo quieuisse . Non est hoc Deum cogitare, sed in Dei contumeliam idolum fabricare. Sane non laborauit operando Creator: dixit, et facta sunt omnia pro beneplacito suo . Summa et eterna essentia Deus, nullus indigens, plene sibi sufficiens, in sua summe tranquilla caritate indeclinabiliter et immutabiliter manens et mirabilia operans, requiescit in  se, uita in se uiuens, bonorum pax et indeficiens quies. Quocirca sicut successione dierum, mane et uespere uicissim uariantium, creature mutabilitas designatur, sic in Deo cui nichil aduenit, nichil preterit, aut succedit, eterna tranquillitas ipsius et quieta eternitas intimatur.

48. Notandum uero quod operibus Dei senatus; septenarius autem diuine quieti ascribitur. Nimirum senarius numerus perfectus est, constans ex partibus suis. Si enim connexueris unum, duo, tria; perfectum habes senarium, qui Dei operibus specialiter est assignatus: ut in rerum uniuersitate nichil superfluum, nichil recipias imperfectum. Magne  quidem excellentie dies est, in quo Deus superiores aquas ab inferioribus firmamento mediante diuisit. Nec minoris esse arbitror dignitatis diem, in quo aquis in unum congregatis a Deo arida uestita est herbis, et arboribus decorata, uenustata floribus et fructibus fecundata. Nec est dies reputandus inferior, in quo Deus celum suis luminaribus adornauit. Sed nec ille alienus a laude est, in quo Deus partem animantium in aquis, partem collocauit in ere. Ab istorum eminentia et priuilegio non degenerat dies sextus, in quo Deus ad imaginem suam creauit hominem, et uitam inspirans, ipsum animantium prefecit uniuersitati. Porro diei septime preeminentia omnibus antecellit; in quo nullius rei creatio, sed omnium creaturarum perfectio,  et Dei requies commendatur. De singulis scriptum est: Factum est uespere et mane dies unus, aut secundus, et deinceps . At diei septime non mane, non uespere, non initium ac finis describitur. Dies enim requietionis Christi et immutabilis et eternus. Mutua quidem Patris Filiique dilectio, suauissimus amborum complexus, caritas scilicet, qua Pater in Filio, et Filius in Patre , ipsa est iucundissima quies, indiuisibilis unitas, pax imperturbabilis, eterna tranquillitas, Spiritus sanctus, qui ab utroque procedit. Quod insinuans Filius Dei, Ego, inquit, Patris mei mandata seruaui, et maneo in eius dilectione  et rursum: Ego et Pater unum sumus : et idem de Filio Pater, Hic est Filius meus  dilectus, in quo mihi bene complacui , etc.



CAPUT XIu. Spirituale Hexemeron, seu opus sex dierum exponitur.

49. Expressa igitur congrua collationum imagine, sicut sex diebus, ita et sex uirtutibus exercemur, ut post sacrarum uicissitudines actionum in tranquillo caritatis, quasi in uero mentis sabbato respiremus. Quocirca fidem ponimus primum diem, quo fideles ab infidelibus, quasi lux a tenebris, separantur. Spes etiam secunde diei uicem obtineat, per quam hi quorum conuersatio in celis est, discernuntur ab aliis qui terrena sapiunt. Temperantia  quasi dies tertius illucescat, in quo membra nostra mortificantes super terram, carnalis concupiscentie fluxum, quasi aquas amarissimas, certis continentie limitibus 408 coarctamus: ut in terra cordis nostri appareat arida, et sitiens fontem uite, uirtutum flores, fructusque producat. Prudentia quasi dies quartus faciat, quasi scientie lumen erumpat, et inter facienda et non facienda discernens, diuidat inter diem et noctem, quatenus lumen sapientie uelut solis splendor effulgeat: lux uero scientie spiritualis, que in quibusdam deficit, quasi lux lune minor appareat. Fortitudo dies quintus, per quam in hoc mari magno et spatioso, quasi  pisces spirituales, procellosa fluctuum uolumina toleremus, cohibeamus lingue lubricum sub censura silentii: et quasi uolatilia pennata, nunc ad celestia erigamur, nunc uero condescendentes operibus misericordie fructus bonorum operum sub Dei benedictione reddamus. Constituatur denique iustitia dies sextus, per quam ad diuinam imaginem reformati, bestialibus desideriis, uitiisque reptilibus imperantes, corpus spiritui, spiritum Deo subiiciamus, et sic utrique quod suum est tribuatur.

50. Et notandum, quod Dominus omnibus creaturis benedicit; homini autem omnia subiiciuntur. His autem que in se Dei representant imaginem, iumenta, id est, corpora, subiiciuntur, et bestie, id est, nequitie spirituales, de quibus propheta precatur,  Ne tradas, inquit, bestiis animas confitentes tibi : et Dominus per alium prophetam, Auferam, inquit, malas bestias de terra uestra, et dormire uos faciam fiducialiter . Hec est dormitio et septime diei tranquillissima quies, dies septimus est caritas, dies sabbati, dies requietionis, iucunditatis et pacis, per quam homo secure, imo securissime dicit: In pace in id ipsum dormiam et requiescam . Ipse est omnium uirtutum consummatio, sanctarum animarum suauis refectio, tranquillissima mentis feriatio. Ipse est septimus dies, in quo manna celeste nos reficit. Ipse est mensis septimus in quo post diluuium tentationum irruentium, cordis arca suauissime requiescit. Ipse est illud sabbatum  ex sabbato, et mensis ex mense, et post septies septimum annum, annus iubileus incipiet, annus placabilis Domino , in quo sua singulis restituatur hereditas, plenaria iucunditas, antiqua possessio, et eterna libertas. Domine Deus, quamdiu prolongabitur iubileus? quando preueniet misericordia tua, ut portio mea sit in terra uiuentium?  Quoniam tu es pars hereditatis mee, et calicis mei; tu es qui restitues hereditatem meam mihi . Differtur equidem, sed non aufertur iucunditas, qua satiabor, cum apparuerit gloria tua . Interea comedam ego panem meum in sudore uultus mei, et cum lacrymis in mensura, donec uinum detur merentibus, et sicera his qui amaro sunt animo  , et tota deliciis illis absorbeatur anima mea, quarum primitias iam degusto.



409 CAPUT Xu De triplici sabbato, seu triplici dilectione, sui ipsius, proximi, et Dei.

51. Erit, inquit, mensis ex mense, et sabbatum ex sabbato . In ueteri siquidem Testamento assignatur triplex distinctio sabbatorum. Primum sabbatum dicitur septimus dies. Secundum, septimus annus. Tertium, annus qui sequitur post septies septimum annum, id est quinquagesimus annus. Est itaque primum sabbatum dierum; secundum annorum; tertium sabbatum sabbatorum, ita ut in unitate perficiatur. Et notandum, quod in  caritate hoc triplex sabbatum, si uelis diligenter aduertere, inuenitur. In lege duo precepta dilectionis expressa sunt. Diliges Dominum Deum tuum ex tota mente tua, et ex tota uirtute tua; et proximum tuum sicut te ipsum . Hec duo mandata duo esse diligenda insinuant: non enim potest quis proximum suum diligere, sicut semetipsum, nisi diligat se ipsum. Primum sabbatum hominis est dilectio sui; secundum, dilectio proximi: sabbatum sabbatorum, dilectio Dei.



CAPUT XuI. De sabbato primo, seu dilectione sui ipsius.

52. Ut ergo homo se diligat in Christo, Dei dilectio inchoatur: ut diligat proximum, capacior quidam sinus affectionis obpanditur. uerum quidem,  ubi diuinus ille ignis medullitus incalescens ceteras dilectiones, quasi quasdam sui scintillas, in sui plenitudinem trahit, omnes animi motus absorbet in desiderio illius sublimis et ineffabilis boni. Et sic non homo a se, nec proximus diligitur, nisi quantum uterque affectus deficientis anime totus transfertur in Deum. Agitur enim ineffabili dispensationis artificio, ut licet hi tres amores semper habeantur, nec tamen semper equaliter sentiantur: sed quandoque mentis illa iucunda suauitas ex conscientie proprie puritate procedit; quandoque ex bono proximi recipit congratulationis affectum; quandoque comtemplando in desiderio et exsultatione aspirat ad eum. Quemadmodum quispiam diuersas aromatum cellas ingrediens, nunc istarum, nunc illarum  specierum redolentia iucundatur: sic animus diligentis nunc intuitu sui, nunc intuitu Dei aut proximi, quadam inestimabili suauitate perfunditur.

53. Qui ergo primum recolebat in amaritudine anime sue perditos dies suos, postquam concupiscentie dedit libellum repudii, et abolitione criminum impetrata, se pignus et arrham gratie celestis percepisse cognouit, dum nichil quod ipsum accuset, aut Deo displicere debeat in libro conscientie sue legit, reliquie cogitationum diem festum agent ei . Dum enim immunis ab exteriori tumultu se in comtemplationis arcana recepit; cum circumstrepentium sollicitudinum turbis ostium mentis clausit, cum interius conscientie thesauros inspexerit, non inueniens inordinatum aliquid aut  ineptum, aut rationi aduersum; sed omnia pacifica et iucunda, et ad instar disciplinate familie uidens multitudinem cogitationum, sermonum et operum, ei, quasi cuidam patrifamilias, obedire, et omnia interiora sua sibi in quadam humilitate assurgere: prorumpit ex his omnibus mira securitas, ex securitate mira tranquillitas. et ex ea ineffabilis iubilatio cordis, tanto deuotior in Christi laude, quanto perspicacius intelligit he totum ex eius gratia prouenire. Hec septime diei festiua solemnitas, quam sex dies precedunt, id est sex opera misericordie. Hec namque in earum exercitio iustus probat, et in sinu sancte conscientie bonorumque operum contestatione respirans, in ea gratia que ei a Deo  data est, feliciter sabbatizat. Hec est primi sabbati finalis iucunditas, in qua seruilia opera, id est, peccata, que seruos faciunt, prohibentur: in qua nec ignis concupiscentie accenditur, nec onera, id est cogitationes impietatis, sine legis transgressione portantur.



CAPUT XuII. De secundo sabbato, seu dilectione proximi.

54. Sane, si ab hoc puriore thalamo cordis, quod primo sabbato dedicauit, migrauerit ad illud diuersorium, ubi solet gaudere cum gaudentibus, coinfirmari infirmis, scandalizatis couri, suamque senserit animam fratribus suis indissolubili glutino caritatis unitam, adeo ut nec suspicio sinistra, nec inuidie motus, nec estus iracundie aut tristitie, possit  aliqua occasione surrepere; sed eos brachiis sincerissime dilectionis amplectens et fouens, uno eodemque humero propria et aliena communicans; cessante omni strepitu uitiorum, ad tante suauitatis delicias resoluitur inestimabili gaudio, et fit in amoris fructu dulcedine libera, intus a noxiis omnibus absoluta uacatio. Nam quod nullum uitium prorsus in huius sabbati quiete residere fraterna caritas permittat, testis est huius secundi sabbati continuus feriator Apostolus dicens: Non adulterabis. Non furtum facies. Non falsum testimonium dices, et si quod est aliud mandatum, in hoc uerbo instauratur. Diliges proximum tuum sicut te ipsum . Dauid dulcedine huius suauitatis affectus, ex tanta mentium unione 410 in uocem iubilationis prorumpens;  Ecce, inquit, quam bonum et quam iucundum habitare fratres in unum .

55. Nota uero, quod sicut primo sabbato unus dies tantummodo dedicatur, quod uidelicet singulare est, quod in proprie conscientie tranquillitate consistit: ita non immerito hic annus integer consecratur. Quemadmodum enim ex multis diebus annus efficitur, ita ex multis animabus cor unum et anima una caritatis igne conflatur. Sex autem annos, qui precedunt hoc sabbatum, possumus intelligere sex genera hominum, in quorum dilectione permoramur, uel precepti debito exercemur. Sicut uero annus multos dies complectitur, ita in singulis generibus hominum, multi nobis animorum iuguntur unitione.

 56. In primis uero dilectio uera naturali ordine ad domesticos nostri sanguinis deriuetur, quos diligere sicut ex natura necessario tenemur; sic nimis inhumanum est, quod a nostre dilectionis sacrario repellantur. Nam teste Apostolo, Qui suorum, et maxime domesticorum, curam non habet, fidei transgressor est, et est infideli deterior . Hinc est quod hec dilectio, que ex natura proficiscitur, in mandatis, que pertinent ad dilectionem proximi, primum locum, Deo precipiente, sortitur. Honora inquit, patrem tuum, et matrem tuam . Hinc ad eos, qui nobis specialiter amicitie uel officii uicissitudine copulantur, dilectio nostra progrediens, quodam sinu diffusiore laxatur. uerumtamen ista dilectio Phariseorum iustitiam non transcendit,  quibus dictum est: Diliges amicum tuum, et odio habebis inimicum tuum. Sane et parentum, et amicorum affectio quamuis seruata, parum premii consequitur; quippe cum ad illam lex naturalis inducat, ad istam mutua obsequia nos prouocent: utraque tamen si neglecta fuerit, cumulum dammationis importat. ueritas in Euangelio dicit: Si diligitis eos qui uos diligunt, quam mercedem habebitis? Nonne et Ethnici hoc faciunt?  Ut ergo in maiorem amplitudinem dilectio nostra se porrigat, amplectatur et eos qui nobiscum Deo militant, et eiusdem uite professione nobis in uinculo pacis et spiritus rite coherent. Deus equidem huius dilectionis est causa efficiens, dum a capite in barbam Aaron, et usque in oram uestimenti unctio spiritualis  emanat : ut qui ab uncto uncti, a Christo Christiani uocantur, omnes in participium nominis Iesu communi uinculo caritatis inuicem complectantur.

57. Adhuc duo genera hominum restant, quos si in nostre dilectionis sagenam concludamus, nichil aliud superest, nisi ut illius ueri sabbati requie perfruamur. Eorum enim qui foris sunt, Gentilium uidelicet ac Iudeorum, schismaticorum et hereticorum, necesse est ut ignorantiam doleamus, compatiamur et infirmitati, duritiam defleamus pio compassionis affectu: succurrentes eis orationum suffragio, ut et ipsi in odore unguentorum nostrorum currant in Christo Iesu Domino nostro.

58. Adhuc dilatat tentorium suum caritas, et  pallium, quod ueteris legis tempore erat breue, sic ampliat, sic extendit, ut duos operire sufficiat, dum inimicum suum anime sue noua Spiritus sancti unione conglutinat. Hac dilectione filius Dei efficitur homo: hac diuine bonitatis imago plenissime reparatur. Diligite, inquit Dominus, inimicos uestros; benefacite, inquit, his qui oderunt uos; et orate pro persequentibus et calumniantibus uos; ut sitis filii Patris uestri. qui in celis est . Hec dilectio, dum inimicum simplici oculo intuetur, securissime dicere potest: Dimitte nobis, sicut et nos dimittimus . Ita dimittitur qui dimittit, sic filius Dei, sic heres Dei et Christi coheres efficitur . Attende ergo, quamsecurium, quam dulce sit,  quam iucundum inimicis compati, iniuriis non moueri, eum amare pro Christo, a quo sentio non amari; et eam affectionem gerere erga ipsum, quam indulgentissimus pater exhibet erga sibi carissimum filium phrenesi laborantem, quo maiores ab ipso irrogantur iniurie, eo propensiore erga eum ferueat caritate.



411 CAPUT XuIII. De tertii sabbati iucunditate et solemnitate, seu de dilectione Dei.

59. Tertium sabbatum habet sex preambulas dies in quibus celeste manna colligimus, ut in illa preclara solemnitate, que in Dei dilectione celebranda est, sugamus lac ab uberibus consolationis eius, et inter duas sortes, inter ubera sponsi, inter sinistram  et dexteram, per uiscera misericordie Dei nostri beatissime quiescamus. Isti sex dies sunt, Christi Conceptio, Natiuitas, Predicatio, Passio, Resurrectio, Ascensio. Istis sex diebus operatus est Dominus salutem in medio terre , et requiescens ab omni opere quod patrarat, sedensque in gloria Dei Patris, ad illud sabbatum, quod est illius dilectione celeberrimum, misericorditer nos inuitat. O bone Iesu, o benigne, o amabilis, o suauis, o dulcis, o amor Deus, quid dulcius, quid suauius, quid amabilius, quam uacare, et uidere quantum nos amaueris? Quam pie, quam misericorditer in conceptione et natiuitate tua te dignatus sis exinanire, usque ad infirmitates infantilis nature? Quam benigne, quam diligenter nos uiam uite uerbo et  exemplo docueris? Quanta dignatione te pro nobis morti obtuleris? Quomodo resurgens in gloriam tuam, naturam reparaueris humanam; et ascendens in celum, eam in throno maiestatis tue collocaueris gloriosam? Quid felicius, quid iucundius sabbato illius anime, que contemplatione et dilectione Dominum comprehendens, et quasdam diuine suauitatis experientias in se formans, inestimabili gaudio sancte fruitionis afficitur, dum a se peregrinans iam in celis habitat, et in memoria abundantie suauitatis Dei exsultat et iubilat? O quies pacifica, o sabbatum delicatum, o dulcedo caritatis, que animam diligentem Deum, usque in altissima eius magnalia prouehit, prouectamque inter uoluptates eternas requiescere facit! Feriatione huius sabbati  totus homo interior hilarescit, eius intelligentia serenatur, affectiones dulcescunt, et sancta desideria in Deo quadam fruitione felicissima resoluuntur. O mane, o dies, que melior es in atriis Domini, super millia! . O splendor lucis et ardor caritatis, que inflammat Angelos, et illustrat interiora sanctorum! O preclara solemnitas et iucunda pausatio, et sabbatum delicatum! O sabbatum gloriosum!

60. Et que gloria delicatior aut desiderabilior potest esse, quam Deo medullitus inherere, et iactare in eum omnes cogitatus et affectus suos, atque in dilectione ipsius colligere tante certitudinis fructus, ut de salute anime sue, de consortio Angelorum, atque de illa interminabili exsultatione, que  diligentibus Deum preparata est, nullatenus oporteat hesitare? Propterea ibant Apostoli gaudentes a conspectu concilii , Andreas glorians et exsultans currebat ad crucem: Paulus perfusus tanti gaudii suauitate dicebat: Mihi autem absit gloriari nisi in cruce Domini nostri Iesu Christi ; securus, Scio, inquit, cui credidi, et certus sum quia nec mors, nec gladius, nec angelus, neque potestates, neque alia aliqua creatura poterit me separare a caritate Dei, que est in Christo Iesu . Moyses innixus tam solide caritati, preelegit de libro quem scripsit Dominus, deleri, quam sustineat sibi creditum diuina indignatione populum deleri . Hac inexpugnabili  arce munitus Ezechiel in Chaldeam. Ieremias in Aegyptum fretus istius tuitione descendit. Iob frater draconum per hanc sine periculi suspicione factus est . Dauid sub istius umbra securus per umbram mortis incedere non ueretur. Cum enim Deus sit caritas , scit quod ubi sit caritas, ibi est Deus. Si ambulauero, inquit, in medio umbre mortis, non timebo mala, quoniam tu mecum es .

61. Infelix ego, dilexi hactenus mundum; dilectionem tuam, Deus, amori mundano posthabui. Nunc e diuerso facis, secundum diuitias misericordie tue, ut te diligam, mundumque et omnia que in eo sunt, pre tua dilectione contemnam; fastidiat anima mea in desiderio tui, Deus, celum et terram,  et omnia que in eo sunt. Quid enim mihi est in celo, et a te quid uolui super terram? Deus cordis mei, et pars mea Deus in eternum . Deficiat in amore 412 tuo et liquescat anima mea, ut in deficiendo ex me spiritum meum , psallam et cantem tibi amoris delicias et diuitias caritatis ipsius, per quam torrente uoluptatis potantur eterne , quorum affectio prorsus a tua dilectione absorpta est. Sicut enim ferrum ignitum in quamdam ignis essentiam transit; et sicut guttula aque uini dolio infusa, sua insipiditate deposita essentiam melioris substantie assumit; et sicut er solari splendore perfusus, totus est splendor: sic spiritus hominis diuino amore affectus, totus est amor. Quocirca qui Deum diligiti  sibi mortuus est, et soli Deo uiuens, quodammodo, ut ita dixerim, consubstantiat se dilecto. Si enim anime Dauid conglutinata est anima Ionathe , aut si is qui adheret Deo unus spiritus cum eo efficitur , non absimili unionis iudicio quodam genere cessendi tota in Deum transit affectio, in quo sine alterius desiderii exceptione, tota in se collecta transfertur in Deum, qui est omnium desiderabilium plenitudo. Diliget tamen anima perfectius, cum introducetur in gaudium Domini sui , in amplexus sponsi, omniumque iustorum beatitudinem suam faciet communione caritatis, cuius beneficio omnia in nobis erit Deus



CAPUT XIX. Christi passionem et mortem assidue meditandam esse.


62. Audite, celi, et auribus percipe, terra , quantum magnificauit nobiscum Deus misericordiam suam. Et quis abyssum tam ineffabilis gratie considerauit, quis de fonte tante dulcedinis gustauit, et non amauit? Nonne Deo subiecta eris, anima mea?  Quare non effundis affectus in Deum, quos dirigis ad uanitates et insanias falsas?  Quare tristis es, anima mea, et quare conturbas me?  Numquid consiliarius non est tibi aut saluator? Nunquid resina non est in Galaad, aut medicus non est ibi?  Reuertere reuertere, Sunamitis, reuertere   ad Dominum Deum tuum, diuulsa mea, dilacerata mea, perdita mea, sed Christi morte denique resuscitata, Christi passione redempta. Cur, queso, diligis aliquid preter illum, qui tam benigne, tam misericorditer a tot miseriis te redemit? Iugi scrutinio et assidua meditatione reuoiue, qualiter Unigenitus Dei Patris, cum esset splendor et figura substantie eius , post exinanitionem usque ad formam serui , post famem, post sitim, post lassitudinem, post lacrymas, post uincula, post flagella, post fel, post acetum, post coronam spineam, post claueos et lanceam, pro salute tua inter duos latrones quandoque pendebat in cruce; crucis equidem cornua in manibus eius , ac de illis pius ille Samaritanus  tuis uulneribus oleum et uinum infundebat . Porro ibi erat abscondita fortitudo eius , et in amaritudine mortis dulcedo eius. O quam magna multitudo dulcedinis tue, Domine, quam abscondisti timentibus te . In testimonio Isaie, uere tu es Deus absconditus, Rex Isrel Saluator .

63. Moriebatur Saluator tuus, anima mea, ut te uiuificaret: affixus erat cruci, ut iniquitates tuas propriis manibus cruci affigeret. Manus eleuabat ad Patrem in sacrificium uespertinum, ut te ad amplexus amicabiles inuitaret: uitamque suam, que nulli erat obnoxia morti, pro te obtulit ad mortem, ut dum a principe tenebrarum iustus iniuste occiditur, quia, quod suum non erat usurpare conuictus  est, ea quam habebat in te potestate priuaretur. In tam exuberanti beneficio, in tanto cumulo gratiarum, quo te largitio diuina quasi obruit et confundit, uide ne ingrata sis. Ingratitudo enim peremptoria est salutis, ipsa est flatus aspidis, uirus animi, uredo uirtutum, uentus pestilens, et aura corrumpens stillicidia pietatis, rorem gratie et misericordie fluenta desiccans.



CAPUT XX. De beneficio redemptionis, et aliis.

64. Adhuc dico: nichil est enim satis dictum, quod semper est dicendum, atque recordatione continua replicandum. Eras illi grauissimo creditori, angelum Satane loquor, illi quidem immanissimo exactori,  tot 413 debitis quot peccatis uinculo chirographi obligata, nec soluendo eras. Dei autem Filius non que rapuerat, sed que rapueras, pro te soluit: et, quod dignatio propensior et gratia uberior erat, non delegauit alium debitorem, sed dedit animam suam in causam tue salutis. Cumque ille angelus transfuga et emansor, te in detestabilem peteret ancillatum, Christus litem contra te propositam suam fecit. Postquam diuersas productiones testium, legum, oraculorum, prophetarum, signorum, tandem proprium sanguinem allegauit, obtinuit allegatio illa tue sententiam libertatis; super calculo sententiali scripte sunt littere in membrana capitis crucifixi, et confirmate a seculo misericordie et ueritatis, pacis et iustitie obuiantium sibi. Denique impressum  est sigillum, plaga scilicet lateris, quam in pretium redemptionis nostre et placationem continuam iugiter exhibet ante oculos Patris.

65. Adhuc exstat titulus charte inscriptus in tante caritatis memoriam; sciasque quod si te ingratam reperit, nec uelle uti tanto beneficio, exiget a te districtissime mortem suam, uereorque nequando indignantissime dicat tibi: Tolle manum et mitte in latus meum dextrum, mitte digitos tuos in fixuras clauorum , et uide quanta pro te passus sum. O ingrata et crudelis impietas! nonne putas Deum de collatis tibi beneficiis penitere, si ea uiderit per ingratitudinem periisse? Propterea oratio nostra sepe repellitur. Et hoc ipsum pia dispensatione fieri existimo; ne qui de preacceptis beneficiis  ingrati fuimus, ex noua largitione celestium munerum grauiore culpa ingratitudinis oneremur. Cum enim Deus beneficium perditum reputat, quod non prosequitur actio gratiarum, nobis expedit non exaudiri potius, quam ad cumulum damnationis nostre ingratitudinis materiam obtinere quod petimus. Qua ergo presumptione non diliges illum, qui te non diligentem dilexit; qui te peccatricem non despexit? uide, queso, qua compensatione, quo merito summe et eterne respondeas Trinitati.

66. Tradidit pro te Pater Unigenitum suum morti. Tradidit et Filius se ipsum pro tua salute in mortem. Datus est denique Spiritus sanctus, testante Apostolo: Quia caritas Dei diffusa est in cordibus nostris, per Spiritum sanctum, qui datus est nobis  . Sic amat nos Pater, amat Filius, amat Spiritus sanctus, amat nos Trinitas sancta tota, Deus eternus, omnipotens et immensus, cuius magnitudinis non est finis , cuius sapientie non est numerus , cuius pax exsuperat omnem sensum  a quo et in quo uniuersa sunt, uisibilia et inuisibilia, celestia et terrestria. Et si eum diligis, hoc facis ex debito; si te diligit, facit hoc ipse gratuito. Attende celsitudinem celi, et magnitudinem firmamenti, et modicum in locis palustribus lutum. Talis est adhuc inestimabiliter dispar comparatio tui ad Deum, sicut luti ad celum. Que autem collatio tui ad ineffabilem, ad incomparabilem, ad incomprehensibilem? Nihil ei ad  mensuram meriti retribuere posses, si in retributionem eorum, que pro te sustinuit, te millies mille annis etiam gehennali incendio cruciares.



CAPUT XXI. De beneficio creationis.

67. Omnia quidem que in Deo sunt, inestimabiliter excellentiora sunt his que nostra sunt. Ipse enim diligit ut caritas; iudicat ut equitas; disponit ut sapientia; reuelat ut lux; miseretur ut pietas; scit ut ueritas; operatur ut uirtus; presidet ut maiestas. Circumscriptis autem omnibus que ad dispensationem incarnationis sue pertinent, diligenter attende quod tibi uniuersitas mundi de mandato obsequitur, omnis natura tuis famulatur obsequiis; celum, er, terra, mare, et omnia que in eis sunt,  tuis pariter necessitatibus et oblectamentis inseruiunt. Annua reuolutio flores fructusque arborum et herbarum rediuiua innouatione reformat, atque habentibus et repullulantibus naturis germinum antiquitatis, continua Dei munera tibi circuitus temporum subministrat. Recognosce, anima, quod quandoque non eras, et 414 ab eo facta es. Nihil ei dedisti, ut te faceret. Nihil enim dare poteras, qui non eras. Cum autem melius esset esse, quam non esse, gratis tibi esse contulit, omnibus illis te preferens, que de non esse ad esse poterat perducere, nec perduxit. Adiecit tibi speciem: et cum essentia de nichilo prodierit de gratia Creatoris, ipse sua te imagine et similitudine insigniuit, et adhibuit cum pulchritudine uitam. Unde tanta et tam gratuita, et tam  inaudita dignatio, ut fieres ad imaginem et similitudinem eius , nisi ut simile tuum diligeres, et ei, qui te gratuita dilectione preuenit, dilectione mutua conformares?

68. Ei ergo cor et medullarum tuarum interiora exhibe ad diligendum, qui te diligere dignatus est, nichil tamen in te reperiens diligendum. Ama signaculum tuum, et imaginem tuam; utque expressior in te forma tui Creatoris appareat, ei qui caritas est, te fide et caritate conforma, et in materiam gratiarum beneficia eius iugi meditatione cogita. Amator tuus ad hoc exhortatione prophetica te inuitauit: Pone me, inquit, ut signaculum super cor tuum, et super brachium tuum dexterum . Ac si dicat: Pone me memoriale tuum in  corde et brachio, id est, in cogitatione et opere, ut deposita imagine terreni hominis, celestis imaginem portes , attendens diuine dilectionis argumenta, que refelli non possunt. Pone me super cor tuum, ut fidei signaculum, ut amoris exemplum. Tale signaculum ante preuaricationem suam in se angelus apostata exprimebat, testimonio Ezechielis dicentis: Tu signaculum similitudinis, plenus sapientia, et perfectus decore . Angelus siquidem in sua creatione tanta Deo conformitate unitus est, ut esset potius signaculum similitudinis, quam simile uel signatum. De sigillo quippe talis similitudo imaginaliter exprimitur, qualis in eodem sigillo essentialiter habetur: et hec homini  competit. Angelus uero pro sua subtilitate Deo expressiori similitudine adherebat, quia totus et tantummodo spiritus erat. Nos uero luteo inclusos carcere, et inhabitatione terrena depressos, caritas ad dignitatis angelice statum reparat: et licet corpus, quod corrumpitur, aggrauet animam, et deprimat terrena cogitatio sensum multa cogitantem , tamen peccato deformatos, nouum diligendi Dei mandatum ad Dei similitudinem nos reformat.

69. Multiplicauit in te Deus dona sua. Adiecit enim pulchritudini tue uiuere, sentire, discernere: et in omnibus que munificentia eius tibi contulit, accepit indigentia tua gratiam eius, non exigentia tui meriti antecessit. Desponsauit te fide, foris ornauit  te sensibus, quasi quibusdam prefulgentibus gemmis: te uero interius quasi naturali pulchritudine sapientia insigniuit. Nouit quis ornatus tibi competentior esset: ideoque dedit quod te decuit, et in tantum, ut etiam propter hoc ipse te diligeret qui hoc dedit. Sane insana es, si eum mediocriter amas, qui te tanto amore preuenit, qui tanta et tam pretiosa largiens, maiora etiam diligenti se pollicetur, que nec oculus uidit, nec auris audiuit; quorum estimatio in cor hominis non ascendit . Ex eius munere pensare teneris, quantum sit diligendus, qui tantum diligit; ut non tantum temerarium, sed etiam nefarium debeas reputare non solum diligentem non diligere, sed tanti, tam potentis, tam precellentis amorem totis uisceribus, totis interioribus  precordiis non amplecti. Omnium pulcherrimus est sponsus, speciosus factus pre filiis hominum. Ama Sponsum, ama Regem in decore suo, Regem uirtutum, plenum gratie et ueritatis, coronatum gloria et honore, Dominum maiestatis.

70. Concupiuit Rex decorem tuum, et munera quibus te ornare dignatus est, in tuum eius amorem inclinauerunt affectum. Amat te in muneribus suis. Si enim habes aliquod bonum, illud habes [al. debes] intelligere eius donum. uerbum Apostoli est: Quid habes quod non accepisti? Si autem accepisti, quid gloriaris quasi non acceperis? . Si de aliquo gloriaris, quasi illud de te ipso, non a Deo acceperis; furaris Deo quod suum est, honorem alterius tibi rapis, et in alienam gloriam presumptuose  intrudens, habes quidem gloriam, sed non apud Deum ; quia gloriam alienam tibi usurpas nequiter contra Deum. uide ne unquam subrepat tibi ingratitudinis nota. Recole incessanter 415 te tua iniquitate perditam, et ipsius misericordia reparatam.



CAPUT XXII. Animam, aliis rebus creatis digniorem, non debere quidquam amare supra Deum.

71. Studeas illi placere modis omnibus, quibus potes, qui te talem facere dignatus est, ut placeres, ut te ipsam agnosceres, et tui gratiam Creatoris in tue pulchritudinis inspectione probares. Porro oculus cuncta uidens, se ipsum non uidet. Ideo faciem  tui cordis quandoque in speculo proprie rationis attendas, ne tue facias iniuriam dignitati: quod equidem facis, si uis te abiectiora tibi preponere, et ea que decorem suum imaginarium et umbratilem habent, tibi que in ueritate pulcherrima es, cequare. A tua dignitate nimis enormiter et ignominiose te deiicis, si transitorias et inanes pulchritudines appetis et miraris. Mundus nimirum propter te factus est: ideo mundum non ames; quia mundus non est te dignus, cum sis eo longe dignior, et sole et luna, et omnibus creaturis. Omnia quippe temporalia sue pulchritudinis defectus agnoscunt; et tu in futuro, labore non deficis, nec pallescis egritudine, nec marces senio, nec morte tabescis. Quocirca si aliquid diligis in hoc mundo, qui totus  tibi est subiectus, summa temeritas est; nisi ea diligere uelis, ut tibi seruientia, ut munera sponsi, ut amici xenia, ut beneficia Domini. Nec ista diligas cum illo; sed propter illum ista, et ipsum diligas super ista. Degenerabis equidem in amorem meretricum, si plus amas dantis munera, quam amantis affectum. Donanti quidem iniuriam facis; imo te meretricali turpitudine dehonestas, si recipis dona, et dilectionis uicissitudinem non rependis. Ipsum ergo dilige propter se, et propter eum dona ipsius. Dilige te illi, et illum tibi: dilige ipsum ut eo fruaris, ut in eo ponas affectiones tuas, et cum dilexeris feruentius, affectuosius diligaris. Hic amor sanctus est, nichil habens sordidum, nichil impurum; sed in Dei recordatione dulcissimus, omnes mundi supergrediens  delicias, et quodammodo ex natura sue stabilitatis eternus.

72. Illud autem iugi memoria teneas, quod quanto differentius est preeminentior essentia eius fragilitate humana, tanto suauius et incomparabiliter dulcius et delectabilius diligit atque diligitur, quam angelus, quam homo, quam aurum, quam argentum, seu lapis pretiosus, uel caritas, uel libertas, uel quecunque alia, quibus corda hominum distrahuntur. Nec te ab eo minus diligi credas, si quibusdam animantibus terre tecum pariter beneficium solis et lune, et cetera gratie sue dona communicat. Nimirum quecunque illis donata sunt, propter te donata non dubites. Ut enim tibi seruiant uniuersa, ipsa de diuina bonitate necessaria sibi bona recipiunt,  sine quibus esse aut seruire non possunt. Nunquid ideo uidetur circa te dilectio ipsius intensior, si tibi soli omnia contulisset? nunquid beatior esses, si sola habitares in mundo, et omnia que in eo sunt, sine ullo socialis uite solatio possideres? Et si etiam de malorum hominum societate causaris, scias procul dubio, quod sicut tibi et malis hominibus cetera seruiunt, sic malorum hominum uitam facit diuina dispensatio in tuum militare profectum. Malorum siquidem societate hi qui boni sunt, in melius exercentur: docentur et affectare uirtutes, et alia dona Dei, quibus ipsi carent, et que longe meliora sunt, quam omnia que cum iniustis hominibus possidentur.

73. Denique cum uideant malos ruere in interitum,  de sue salutis exspectatione crescit eorum affectus in Deum, et de diuinis muneribus, quorum cum impiis nulla est communio, sequitur deuotior exhibitio gratiarum. Cum ergo omnia tibi cooperantur in bonum, ut mali tibi exercitio, et boni tibi solatio fiant, non reputes te minus diligi, quia singulariter te non amat, qui tamen quadam amoris singularitate te diligit, dum et bonos, et malos in usum tue utilitatis inflectit. Cumque ipso iure et debito caritatis uelis tecum omnes alios eterne beatitudinis esse participes, tua bona uoluntas bonum alienum tibi proprium facit, et sancti Spiritus communione, beatitudine 416 omnium, singulorum beatitudo accrescit. Fit igitur amor ex ipsa communione  singularis, dum nichil ex plurium participatione minuitur, et diffusus in omnes totus in singulis reperitur. Te itaque singulariter diligit, qui nichil sine te diligens, alia propter te diligit. Licet enim amor diffundatur in plures; tamen est in singulis totus, ut omnes unice diligens, ab omnibus unice diligatur. Propterea hic est amor unicus, non priuatus; solus, non solitarius; communis, non diuisus; nec usu deficiens, nec tempore, aut participatione decrescens. Repone igitur in thesauro memorie, et recole incessanter que tibi a Deo donata sunt; ut nec de acceptis presumas, nec unquam super acceptis eius beneficiis in gratiarum actione lentescas.



CAPUT XXIII. Amorem Dei in nos mirabilem uicissim a nobis exigere ardentissimam dilectionem.


4. Quanto preeminentior est humanitate diuinitas, tanto amor Domini Saluatoris, quem habet ad nos, amore illo quem habemus erga illum uel ad proximum, dulcior est, firmior, atque profundior, uiolentior, penetrabilior, compassibilior, feruentior, atque suauior. Omnes maternos affectus, omnes fratrum coniugumque consensus, illa dilectio quam habet ad nos, inestimabili caritate transcendit. Ipse paterne gratiam lenitatis exprimens in se ipso, fidelem animam alloquitur dicens, Amodo uoca me, Pater meus es tu, dux uirginitatis mee tu es: et illud, Patrem uocabis me, et post me ingredi non cessabis . Ipse materna nos benignitate  preueniens, Quemadmodum, inquit, mater consolatur filios suos, ita et ego consolabor uos : et rursum, Numquid potest mater infantem suum obliuisci, ut non misereatur filii uteri sui? Et si illa oblita fuerit, ego tamen non obliuiscar tui . Ipse in se modum fraterne dilectionis assumens, anime fideli sic loquitur: Hortus conclusus, ait, soror mea, sponsa : Amicus est, dum fideli anime dicit, Pulchra es, amica mea : et ipsa de illo, Talis est, inquit, dilectus meus, et ipse amicus meus . Sponsus est cum de illo dicitur: Gaudebit sponsus super sponsam, et gaudebit super te Deus tuus . Hoc ergo sentiamus in nobis quod in Christo Iesu , qui extendens manus  in discipulos suos uocat eos fratres, et quod amplius est, patrem, et matrem, et sororem omnem scilicet qui sancte et humiliter, qui caste et socialiter, eius aut proximi fecerit uoluntatem .

75. Si recenseas diligenter effusam et indefessam circa te magnificentiam et munificentiam gratie Dei, licet ipse sit generalis omnium dispensator, uidebis tamen eum circa commoditates tuas, quasi totum et singulariter occupatum. Quocunque te uertas, tibi sollicitus et diligens prouisor assistit; in intentionibus, in meditationibus, in uerbis, in consiliis, in operibus, in aduersis, in prosperis, foris, intus, eius gratia te sequitur et precedit. Tibi exhibet in omni tribulatione remedium. Sanat infirmam, reducit erroneam,  corrigit delinquentem consolatur afflictam, erigit lapsam, tristem letificat, nec diu uacillare sustinet deficientem. Illud, anima mea, tanquam anime [fort., amice] mee consulo, sicut alias me recolo monuisse, ut primitias creationis tue attendens, iugi scrutinio et sollicita meditatione reuoluens, quod speciosam te fecit, quod multiplices gratie dotes adiecit, quod cum postea per te feda et fetida facta esses, pius et misericors gratuita benignitate sua tue auersioni compatiens, sicut te non existentem dilexit ut conderet; ita te conditam, sed perditam, sua gratia reparauit.

76. Loquitur in Ieremia fons misericordie Dominus dicens: uulgo dicitur, Mulier si dormierit cum adultero uiro, numquid reuertetur ad uirum suum  priorem? Tu autem fornicata es cum amatoribus multis: tamem reuertere ad me, et ego suscipiam te, dicit Dominus . Qui te illibatam et integram creauerat, tibi multiplicis gratie dona sponsalia contulerat: tu uero amatoribus alienis adherens, dedisti sponso tuo libellum repudii, tuam integritatem exposuisti corruptoribus, et illicitos amplexus affectans, diuaricabas pedes tuos spiritibus immundis. Tandem 417 super omnes meretrices uilis facta es: noluisti erubescere, sed animo infrunito ad illicita ruens, te ipsam deuoluebas in abyssum damnationis eterne. Ipse uero tam excelsus, tam admirabilis, tam potens, tam insignis, post lapsum tam damnabilem, oculo te respexit misericordie. Ipse ut te de luto feditatis erigeret, de sue  gloria maiestatis descendit; ut tue corruptionis ignominiam aboleret, pro te dura et ignominiosa sustinuit: et, ut paucis multa concludam, ut te liberaret a morte, damnatissime se morti obtulit. Nec expressius, nec fidelius, nec dulcius, nec benignius exhibere potuit, quanto te diligeret caritatis affectu.

77. Nunc etiam tue preuaricationis oblitus refundit tibi gratiam, quam amiseras; redintegrat amorem, quem corruperas, nec sua beneficia tibi, nec tuos excessus improperat. Imo si humiliter et fideliter ei adherere digneris, accumulabit gratiam super gratiam, ut pulchrior quam unquam fueris et purior fias, et quanta sit circa te dilectio eius, ex tui lapsus reparatione cognoscas, sciens quam fructuosum  sit eum diligere, qui tam ineffabiliter est bonus, et incomparabiliter mansuetus: quod nunquam fortasse sine tanti periculi experientia didicisses; sentiens te ex infirmitate fortem, ex casu stabilem, cautam ex periculo, ex infelicitate felicem. Quocirca iterum adhuc et iterum usque ad nauseam replicabo, ut assidue cogites, quanta tulerit tantus pro te tantilla et tam perdita, sanguinem et mortem suam ponens pretium tuum, cum sit sanguis eius impretiabilis, et mors eius estimationis non recipiat modum.

78. Illud etiam super omnia cauere te oportet, ut non arroganter de ipsius effusa liberalitate presumas, sed continue recolas, qualiter in lupanari opprobrio prostitutam, ab immunditiis sanguine suo  lauerit, amauerit, integritati restituerit. Amor enim ipsius uiolata integrare, non uiolare integra consueuit. Licet autem factem suam non uideas, ipsum tamen tibi presentem non dubites. uide ergo ne aliqua indecentia tui, oculos presentis offendas, ut scias indubitanter quod qui te dilexit turpem, plenius te diligit speciosam. Induere ergo, queso, ueste innocentie, orna te quasi ueste polymita, uarietate uirtutum, et qui te fidei annulo subarrhauit, in te odorare letetur aromata gratiarum, Dilige, queso, tota anima Dominum Deum tuum, sponsum tuum, uitam tuam, solatium tuum, consilium tuum, auxilium et refugium tuum. Denique illum dilige, qui tibi est quidquid amabile aut optabile esse potest: dilige eum caste, deuote et sancte, non uerbo, non  lingua, sed opere et ueritate. Quere in amore tuo non que tua sunt, sed que Iesu Christi , Sic enim diligere propheta nos docebat, cum diceret: Confitemini Domino quoniam bonus; quoniam in seculum misericordia eius . De illo autem qui querit que sua sunt, scriptum est: Confitebitur tibi cum benefeceris ei .

79. Sic ergo te totam iactes in eum, sic amando tota transeas in amatum, ut tui oblita, factaque apud te ipsam tanquam uas perditum, uiuas in ipso, et in te ipsa deficias, ut possis dicere cum propheta: Defecit caro mea, et cor meum, Deus cordis mei, et pars mea Deus in eternum . Domine Deus, tibi dixit cor meum, Exquisiuit te facies mea . Sed quando fiet hoc, Deus? quando  uenies, anima mea, et apparebis ante faciem Dei?  quando sinistra in dexteram conuertetur? quando sponsus te exhibebit, non habentem maculam neque rugam?  Cum fluminis impetus letificat ciuitatem Dei , cum templum sanctum, quod tu es , ornabitur cortinis aureis , cum maiestate replebitur omnis terra , cum tibi exsultanti in conspectu Dei, et delectanti in letitia  ministrabit transiens , dico ab illa specie corporali, quam suis exhibuit Apostolis, ad illam glorie speciem, in qua est cequalis et coeternus, coomnipotens Deo Patri. Te itaque in spe et exsultatione futurorum iugiter exerceas  uotis ac desideriis, ac de perceptione presentium semper sit apud te gratiarum actio, et uox laudis .



418 CAPUT XXIu. Quantopere cauendum, ne anima sit ingrata erga Deum sic diligentem.

80. Usquequo dormies, anima mea, usquequo dormitabis, ut uel breuis hora otiosa subrepat, in qua non habeas memoriam Filii Dei, pro tua miseria, et pro sua misericordia crucifixi? Unicuique molestissimum uideretur, si compari suo magnum impendisset obsequium, et ipsum super beneficii exhibitione inueniret ingratum. Quid ergo faciet Dominus maiestatis, si nos, qui cinis et puluis sumus, tante misericordie inuenerit ingratos? Quemadmodum pater  miseretur filiorum, misertus est nostri . Si enim aliquem indurat, iudicat, et condemnat, ab eo non est, sed a nobis. Licet enim cui uult misereatur, et quem uult induret : ipse tamen, cui proprium est misereri semper et parcere, et suas misericordias coronat in nobis, et malitias nostras punit. Ipse nimirum Pater misericordiarum per prophetam loquitur: Nunquid uoluntatis mee est mors impii, et non magis ut conuertatur et uiuat? 

81. Recole, recole, quod Deus Dei unigenitus pro salute tua inclinauit celos et descendit , et ut te de luto fecis erueret, quodam artificio ineffabili, manendo quod erat, usque ad liuores et uulnera passionis, se a sua maiestate deposuit. Moyses  quidem Aethiopissam duxit : sed in ea pellis nigredinem non mutauit. Te filius Dei Christus iehsu reperit, multiplici peccatorum turpitudine denigratam: lacrymis suis et baptismo suo tandem et cruoris unda te lauit, et te sibi exhibuit gloriosam . Scis, nec ambigere debes, quantum sponso tuo sis inferior genere, specie, dignitate. Unde igitur tibi tantus et tam ineffabilis honor, quod te Deus sibi in sponsam dignatus est eligere, per quem omnia facta sunt , qui habet potestatem uite tue et mortis, rex celi et terre, splendor et imago substantie Patris, in quem desiderant Angeli prospicere ; cuius pulchritudinem sol et luna mirantur; creator et rector uniuersitatis, Angelorum et Archangelorum desiderium,  Deus glorie et Dominus maiestatis? Unde hoc tibi, quod te recipit sociam glorie, consortem regni, participem thalami? Quem cum tetigeris, casta es; cum cognoueris, docta es; cum uideris, beata; cum frui poteris, gloriosa. Fac igitur ut confidat in te cor uiri tui ; obliuiscere populum tuum , nec mentem tuam declines ab eo uel etiam ad momentum. Stat angelus Domini qui secet te mediam , si alium amatorem receperis, si erga eum tepuerit amor tuus, si te in modico indeuotam exhibueris uel ingratam. Recole quanta tibi fecerit Deus: attraxit te, ad domum glorie sue te prouecturus, que non audebas de scabello pedum eius, aut de uenia cogitare.



CAPUT XXu. Quomodo Deus diligendus.


82. Quam affectuose, quam sincere, quam suauiter, quam dulciter Deum diligere tenearis; Dominus per Moysen docet dicens: Diliges Dominum Deum tuum ex toto corde tuo, ex tota anima tua, et ex totis uiribus tuis . Hoc Dei preceptum exactissimam obseruantie necessitatem sibi habet implicitam. Potest enim aliquis se excusare, quod uigilare et laborare idoneus non sit. Sed excusare se nullus potest, quod amare non possit. De uirginitate datur consilium, non preceptum. Qui potest, inquit Dominus, capere, capiat ; et Apostolus, De uirginibus quidem preceptum non habeo, consilium autem do .  Charitas autem a Deo precipitur fortiter et obnixe, et sub interminatione penali cordibus humanis indicitur. Mandauit equidem hoc mandatum Dominus custodiri nimis, et ut ipsum in cordibus nostris altius quam clauum infigeret, uelut crebros ictus sepius inculcauit, prius ut diligeremus ex toto corde, postea subiungit, quod tota anima; deinde adiecit, quod ex tota uirtute nostra. uere clauus aut stimulus est hoc preceptum. Nam sicut Salomon dicit, uerba sapientis stimuli sunt, et quasi claui in altum defixi . Nonne plus quam stimulus est aut clauus 419 sermo Dei uiuus, et efficax, et penetrabilior omni gladio ancipiti?  Sane duritia cordis nostri hanc exigebat inculcationis instantiam, ut hoc preceptum ad nostrorum cordium  interiora transiret, sicut duro stipiti clauus crebra infixione infigitur, donec etiam interius adigatur. Expediebat ergo nobis, quorum corda mundanus amor infecerat, et interiores latebras anime obtinebat, ut eiiceretur de omnibus cordis medullis, ut etiam princeps huius mundi eiiceretur foras , exsulans a corde nostro, ut in Deo maneret, et Deus in eo . Sed quis totum cor suum habere confidat, cum de corde suo conqueratur propheta et dicat: Multiplicate sunt super capillos capitis mei, et cor meum dereliquit me?  Et iterum sui cordis reparationi congratulans: Inuenit, inquit, seruus tuus cor suum, ut oraret te oratione hac .

83. Sepe in libro experientie legimus, quomodo  a corde nostro relinquimur. Nunc est nobiscum, nunc alibi: nunc auolat, nunc recurrit; in sola lubricitate manens, in nulla unquam sui soliditate consistit. Quomodo igitur diligam toto corde, que a toto corde meo excidi [al. incidor]? aut quomodo totum cor meum ualeo habere, nisi Deus ipsum fecerit meum? Nihil equidem de corde meo habiturus sum nisi quantum Deus de ipso fecerit meum. Porro si omnes affectus et intentiones et motus cordis mei, Deo adiuuante, in ipsum dirigerem, fixumque in eo immobili deuotione tenerem, insuper et medullas anime ille celestis ignis accenderet, de quo propheta commemorat, Ignem misit Dominus in ossibus meis, et erudiuit me ; liberum forsitan mihi  esset toto corde diligere. Nunc autem imperfectum meum uideant oculi mei , ut si quantum debemus non datur nobis diligere; saltem quantum possumus diligamus. Si recolamus beneficia Dei; non ea tantum in quibus per carnis dispensationem uisitauit nos oriens ex alto; sed quotidiana et fere continua, quibus nos in angustia et afflictione spiritus constitutos, Pater misericordiarum assidue consolatur; quis ei unum pro mille respondere aut rependere possit, qui tot miserationibus tot miserationes inculcans et ingerens, et in omnibus nobiscum magna faciens, tam crebris munificentiis obruit nos et confundit? Ut ergo cor nostrum totum in gratiam sue dilectionis alliciat, ut ab amore mundi prorsus nos auellat, cum amicus mundi sit inimicus ipsius  , et hoc doceat nos sacra eruditio, cor nostrum ad amorem suum paterna lenitate inuitat. Quod enim precipimur Deum diligere ex toto corde nostro, ex tota anima, ex tota mente, perinde est ac si nos instruat Deus diligere se dulciter, prudenter, et fortiter.



CAPUT XXuI. Christus maxime ob passionem suam diligendus est.

84. Et quid dulcius, quam iugis recordatio dispensationis eius, per quam apparuit benignitas et humanitas Saluatoris nostri Dei?  Super omnia, Christe Iesu, passio tua te nobis amabilem facit: ipsa propitiata est omnibus iniquitatibus nostris . Effusione enim sanguinis sine culpa, omnium culparum chirographa sunt deleta. Gratias  tue cruci, Iesu. Ipsa enim omnes cruciatus nostros euacuat. Gratias clauis, gratias lancee referamus, que nobis aperuit uiscera misericordie Dei nostri, in quibus uisitauit nos Oriens ex alto . O quam horrenda et insatiabilis est plaga preuaricationis nostre, pro qua Filium Dei oportebat tot dura opprobria, tot et tam dura uulnera sustinere! Clamabat sanguis Abel ultionem de terra. Clamabat sanguis Naboth. Clamabat sanguis omnium iustorum qui effusus fuerat super terram , dicentium, uindica, Domine, sanguinem nostrum, qui effusus est super terram . Solus sanguis Christi clamabat reconciliationem et redemptionem populi sui. Clamabat mors eius defunctis ad uitam; peccatoribus, ad indulgentiam; captiuis, ad liberationem; perditis,  ad salutem. Ipse iugiter interpellat ad Patrem, ut pretium sui sanguinis, et merces obedientie quam Patri exhibuit, pro peccatoribus in redemptionem penitentium conuertatur. Teste quidem Apostolo, Deus Filium suum nobis propitiatorem constituit per fidem in sanguine suo . Apostolus clausulam hanc, scilicet per fidem, 420 circumspectissime posuit. Si enim fidem et fiduciam tuam iactes in liuores et uulnera crucifixi, et in tue salutis usum conuertas memoriam Dominice passionis, erit sanguis ipsius pretium tue redemptionis, mors eius tibi conuertetur ad uitam, suus dolor in gaudium tuum, sue angustie in tuas delicias, in tuum honorem sua opprobria, et ut multiplicato feruore  gratie tue obtineas salutem, quam operatus est in medio terre, tibi cedet in iucunditates eternas ipsius supplicium temporale.

85. O fons misericordie Iesu, quem ad te diligendum non moueat, quod inter opprobria exprobrantium, inter mortis angustias, tuarum miseriarum oblitus, sed tuarum misericordiarum memor, tam pie, tam opportune, ad Patrem pro tuis crucifixoribus interpellas? Nam extensione et transfixione corporis tui, cum iam figura tua in odium uerteretur; in ipsa hora incensi, cum iam uirtus holocausti celos aperiret, concuteret terram, et inferos spoliaret, tu summus Pontifex introiens cum sanguine in sancta sanctorum , exaudiendus pro tua reuerentia  clamabas, Pater, ignosce  illis, quia nesciunt quid faciunt . Quam dulcis erit diligentibus se, qui odientes et occidentes, se, tanta et tam indebita, tam gratuita et tam stupenda benignitate preuenit!



CAPUT XXuII. Amorem debere esse prudentem et constantem.

86. Quia tamen cordis amor totus est in affectu, ne sit nimium preceps, expedit ut sapientia et discretione regatur. Precipimur ergo Deum tota anima, id est sapienter, diligere. Anima enim sedes est sapientie. Diligebat enim Petrus Dominum dulciter, sed non prudenter, quia carnaliter. Amor enim cordis plurimum ad carnales affectus accedit; ideoque ipsum mori prohibebat: quia non sapienter, sed dulciter, non discrete, sed temere diligebat.  Quia etiam dulciter discipuli, sed imprudenter amabant, dictum est eis, Si diligeretis me, gauderetis utique, quia ad Patrem uado; quia Pater maior me est ; ac si diceret, Si diligeretis me prudenter, desiderabilis esset uobis ascensus meus ad Patrem; quia naturam humanitatis uestre mecum defero, in Patris gloria collocandam.

87. Tertius amor zelo fidei et quodam affectionis feruore firmatur, cum homini mentem suam ad Deum diligendum tota interiori uirtute consolidat, atque ad dura et dira toleranda pro Christo se in desiderio celestium et temporalium contemptu constanter fortiterque conquadrat. Quia uero non diligebat Petrus ita prudenter ut debebat, licet affectuose diligeret, increpatus a Domino uocatus est  satanas, eo quod aduersaretur omnium redemptioni, quam Christus in sui corporis passione disponebat . In quo etiam patet tunc dilexisse imprudenter, cum sola carnis affectione inductus, propriam salutem et Christi gloriam retardaret. Sed nec dulciter, nec prudenter, nec fortiter diligebat, ubi negauit ad uocem ancille, qui se non negaturum etiam pro periculo mortis euitando promiserat. Porro ut hic triplex amor purgaretur et firmaretur in Petro, ter, sicut credimus, etiam interrogatus est a Christo: Petre, amas me ? ut qui in hoc triplici amore inuentus est minus habens, imperfectum suum triplici confessione redimeret et suppleret. Sic in ministerio dispensationis amandus est dulciter, et ne de redemptionis  nostre beneficio nimium presumamus, aut in aliquo diffidamus, diligendus est prudenter. Habita uero consideratione ad potentiam et gloriam resurrectionis, per quam fortiter de potestate tenebrarum nos eripuit, nobisque portas glorie aperuit, amandus est fortiter et constanter.



CAPUT XXuIII. Deum etiam in promissis diligi debere.

88. Denique cum ex toto corde diligendus est Deus in beneficiis suis, sicut in superiori prestruximus, simili modo ex tota anima eum in suis promissis amare tenemur. Ille quidem, qui ueritas, qui saluare nos uult, et scit, et potest, promittit nobis requiem a labore, securitatem 421 a timore, gaudium a  merore, resurrectionem a morte, uitam eternam a transitu huius uite: promittit regnum celorum, refectionem in mensa Patris: promittit quod oculus non uidit, nec auris audiuit, nec in cor hominis ascendit, sicut parauit diligentibus se . Promittit insuper et seipsum: Iurauit ad Abraham patrem nostrum daturum se nobis . In omnibus promissionibus, que omne desiderium superant, tota anime possibilitate curramus. Licet enim sine modo debeat esse ad hoc hominis desiderium; tamen ex defectu hominis recipit in se modum. Quod si desiderium tamen ex defectu circa promissiones Dei modum excedat; non habet hic excessus excessum, et est impatientia commendabilis, cum spes que differtur, affligit animam . Amor  ex desiderio iuge recipit incrementum. Dauid dilationem hanc impatientissime ferens: Quemadmodum, inquit, desiderat ceruus ad fontes aquarum, ita desiderat anima mea ad te, Deus . Apostolus etiam patientie impatiens: Coarctor, inquit, e duobus, desiderium habens dissolui, et esse cum Christo: multo enim melius. Permanere autem in carne necessarium propter uos . Sponsa etiam desiderio Sponsi ardenter et impatienter exestuans, atque celestium uirtutum sanctorumque precibus suos commendans affectus: Adiuro uos, inquit, filie Ierusalem, si inueneritis dilectum, nuntiate ei quia amore langueo . Et notandum quod amor qui procedit ex desiderio promissorum, proprius est anime. Nam in sanctorum  desideriis hec affectio anime frequenter exprimitur, ut illud est, Concupiscit et deficit anima mea in atria Domini : et item, Sitiuit anima mea ad te, Deus : et alibi propheta, Nomen tuum, Domine, et memoriale tuum in desiderio anime. Anima mea desiderauit te in nocte, sed et spiritus meus in precordiis meis .



CAPUT XXIX. Deum diligendum in suis iudiciis.

89. Sicut autem ex beneficiis Dei procedit affectio, qua Deum toto corde diligimus; ex promissionibus uero Dei desiderium surgit, quo mediante Deum tota anima affectamus: sic ex iudiciis Dei causam et iudicium habet amor, quo Deum tota uirtute,  totisque uiribus, id est fortiter et constanter, amamus. Est autem iudicium Dei desiderabile, iuxta illud: Aspice in me et miserere mei, secundum iudicium diligentium nomen tuum . Et est iudicium terribile, de quo dicitur: Non intres in iudicium cum seruo tuo, Domine . Ex hoc horrendo iudicio nemo Deum diligit, aut se ipsum. Deus itaque iustissimo iudicio suo quibusdam hic miseretur, non miserturus in futuro; quosdam autem flagellat tanquam iratus, ut ira et flagella ipsius afflictis in gloriam conuertantur. Dimittit illos secundum desideria cordis ipsorum, ut eant in adinuentionibus suis , ut iniquitatem iniquitati apponant ; ut qui in sordibus sunt plus sordescant . De  hac misericordia et ira propheta loquitur dicens, Quis sapiens, et custodiet hec, et intelliget misericordias Domini ? et idem, Quis nouit potestatem ire tue, aut quis poterit pre timore tuo iram tuam dinumerare?  O quam magnificata sunt opera tua, Deus! nimis profunde facte sunt cogitationes tue. uir insipiens non cognoscet, et stultus non intelliget hec . Propterea prosperitas stultorum perdet eos 

90. Quod si a Deo corrigantur, neque mundantur, neque emendantur: sed est emundatio eis sue destructionis occasio, iuxta illud, Destruxisti eos ab emundatione . Isti inter flagella Dei murmurant et blasphemant, et penis presentibus penas gehennales accumulant. Sancti uero  Domini inter flagella, et flagella ipsius diligunt propter Deum: gratias etiam agunt Deo de iudiciis eius, se accusantes et cum propheta dicentes, Omnia que fecisti nobis, Domine, in uero iudicio fecisti, quia peccauimus tibi; sed da gloriam nomini tuo . Talibus conuenit illud propheticum: Exsultauerunt filii Iude propter iudicia tua, Domine . Sunt qui non solum iudicia Dei sustinent patienter, sed ipsi se ipsos iudicant, et manum adiuuant flagellantis: accusant se, testificantur contra se, se ipsos iudicant, et proprie sunt exsecutores sententie.

91. Iudicium Dei operatur patientiam in afflictis. Tribulatio 422 enim patientiam operatur, patientia probationem, probatio spem, spes autem non confundit  . Quando enim esset confusio, ubi est quod omnem spem et omnem fiduciam transcendit, eterne scilicet glorie certitudo? Sub hac exspectatione propheta dicebat, Domine, in iudiciis tuis supersperaui : et idem, Iudicia Domini uera, desiderabilia super aurum et lapidem pretiosum, et dulciora super mel et fauum . Cur ergo timebo in die mala ! Consultius est hic puniri, hic uri, hic nos accusando et iudicando torqueri, quam incidere in manus Dei uiuentis , et in die tremenda, damnationis eterne supplicium a terribili et inexorabili iudice exspectare.



CAPUT XXX. Deum diligi debere in suis mandatis.


92. Deus tota mente diligendus est in suis mandatis. uult enim Deus, ut tota mens hominis ita inclinet se ad obediendum, ut omnes sensus et affectiones suas impendat obseruantie mandatorum celestium. Obedire siquidem Deo, est uoluntati eius per omnia consentire, et sic obediendo uiuere; quia uita est in uoluntate eius . Cum autem uoluntas Dei exprimatur in mandatis ipsius, nec Deum quis possit diligere nisi eius diligat uoluntatem, constat Deum neminem posse diligere, nisi diligat mandata eius. Est denique probatio dilectionis ex mandatis Dei, si in eis meditemur, si secundum ea operemur, si in eorum exercitio uersemur. Quod insinuans propheta, Meditabor, inquit,  in mandatis tuis, que dilexi. Ecce sollicita meditatio. Et leuaui manus meas ad mandata tua, que dilexi. Ecce diligens operatio. Et exercebor in iustificationibus tuis . Ecce iustificans exercitatio. De meditatione scriptum est: Que precepit Deus tibi, hec cogita semper . Cogitentur siquidem mandata Dei, quam sancta, quam honesta sint, quam dulcia, et quam salubria, quam iucunda, quam fidelia, et confirmata in seculum seculi . In eleuatione manuum sancta operatio designatur, cui iustus libenter insistit. Certus est enim quod meritis eius eterna retributio exuberantissime respondebit. Iugis uero exercitatio luctam sibi habet annexam, laboremque continuum. Iustus autem pugnat ut coronetur, recepturus ab  eo requiem pro labore, qui fingit laborem in precepto .

93. Est itaque probatio caritatis utrum uera sit, si homo mandata Dei dilexerit; si ei meditatione et operatione [al. oratione] et operum exercitatione seruierit, cui seruire regnare est. Mandatorum siquidem obedientia nullius est meriti, nisi ex caritate procedat. Quia enim annexe sunt obedientia et caritas; ideo qui non diligit, nec mandata custodit. Audi eum qui ueritas est: Si quis diligit me, sermonem meum seruabit . Et adiungit manifeste insinuans, quod si quis diligit, obedit: si non obedit, non diligit. uera sane obedientia est uera obseruantia mandatorum Dei. Propterea semper obedientia inseparabiliter caritati adheret, propter  quod scriptum est: Qui offendit in uno, factus est omnium reus . Quod in uno mandatorum breuiter exponi potest, ut de similibus censura similis habeatur. Huic mandato, Non occides , ille qui non diligit et non occidit, mandatum quidem ad litteram facit, sed non facit ad meritum mandati; quia non diligit. Legem enim facere, non est uerba legis exterius sequi, sed mente et intentione obedienter implere. Quia ergo non est sincera obedientia, que ex uera dilectione non fit; non dicitur obedire, qui non diligit, licet non occidat, eo quod legem opere tantum, et non intentione pura custodiat. Charitas siquidem patiens est, benigna est, in quibus obedientia commendatur. Non  agit perperam, quia nichil contra conscientiam suam facit. Non inflatur de beneficiis Dei. Non est ambitiosa, quia omnem respuit dominatum. Non querit que sua sunt, sed que Christi uel sui proximi: imo etiam ablata non repetit. Non irritatur, Ad iracundiam subaudi. Non cogitat malum, ut malum pro malo reddat. Non gaudet super iniquitate, subintellige Alterius: eius enim iniquitas nulla est. Omnia suffert patienter, omnia credit, omnia sperat, dicta uel promissa a Deo. Omnia sustinet , obediendo humiliter.

423 94. Qui ergo ex caritate obedit, legem mandatorum Dei adimplet, quam sine caritate omnino aliquis implere non potest. Ideo ipsa est finis legis , mandatorum impletio, et terminus  perfecte consummationis. Omnis consummationis uidi finem, latum mandatum tuum nimis . Hec est testimonium conscientie nostre. Hec est gloria nobis proueniens a Spiritu ueritatis: Spiritus enim ueritatis perhibet testimonium spiritui nostro, quod filii Dei sumus , regenerati in spem uite per resurrectionem Iesu Christi ex mortuis . Quam regenerationem Ioannes euangelista insinuans dicit: Scimus quia qui natus est ex Deo non peccat; quia celestis generatio, innouatio scilicet caritatis, eum seruat , per quam preuidit eum Deus fieri conformem imaginis Filii sui . Nam etsi Dauid proditioni adulterium homicidiumque adiecerit; licet septem demonibus Maria Magdalena laborauerit;  licet Petrus culpam apostasie incurrerit; non est tamen qui eos de manu Domini erueret. Charitas uite innouatio est, per quam crucifigitur et exterminatur in nobis uetus homo, terrenus, animalis et carnalis; sic ambitiones et concupiscentie, mala opera, praua desideria, caritate omnia noua faciente, euanescunt. Nunc autem, si qua noua creatura est, in ipsa uetera transierunt .



CAPUT XXXI. Quibus indiciis presentia Dei in anima deprehendatur.

95. Se ergo in affectibus istis prouida circumspectione anima rationalis exerceat; sentiat de Domino in bonitate, et in simplicitate cordis sui , seque cellam uinariam, ignisque diuini receptaculum tanta uigilantia studeat exhibere, ut in die bona Domini,  et in hora beneplaciti eius, cum audierit uocem spiritus, et uelut sibilum aure tenuis sanctum susurrium, offerat affectionem puram, fidelemque intelligentiam, ut spirituales fructus quasi de ligno uite colligere mereatur. Sunt autem fructus spiritus, teste Apostolo, caritas, gaudium, pax, patientia, longanimitas, benignitas, temperantia, bonitas, mansuetudo, fides, modestia, castitas . O felix anima, si beneuolentiam, inspirationem gratie celestis, suamque circa te presentiam tibi certis liceat indiciis experiri. Tanget enim te quedam in ipsius recordatione suauitas, afficiens noua et inexperta dulcedine, ut quasi abstracta, et quasi a te prorsus aliena exsultes quadam amenitate celesti.  Faciunt autem sue presentie fidem, quod omnes tui sensus hilarescunt, serenatur intelligentia tua, desideria incalescunt, gestis et aspiras in amplexus illius quem tenere te sentis, et uereris ne elabatur; et ideo non quantum uis, sed quantum potes, ipsum quodam delectabili nexu intime caritatis astringis.

96. Iste est, o anima, dilectus tuus inuisibiliter et incomprehensibiliter, misericorditer et dignanter accedens, ut excitet te, ut se tibi inspiret, in sinu tui amoris tibi se insinuet, ut tuum accendat desiderium, et illuminet interiores oculos, ut inflammet affectum. Sic primitias, non plenitudinem sue dilectionis, non ad satietatem, sed ad degustationem tibi exhibet; ut tali experientia probes quam dulcem,  quam suauem, quam iucundum, quam delectabilem se tibi prebeat, cum apparuerit gloria eius; cum eum uideris reuelatum facie, coronatum diademate Patris sui, quem nunc adoras coronatum diademate matris sue gloriose uirginis Marie. Hec est ebrietas sobria tantum. Unde Apostolus: Siue uiuimus, siue morimur , Deo sobrii sumus. Hec sobria ebrietas uino caritatis efficitur, sicut sponsus in Cantico amoris insinuat dicens: Comedite, amici, bibite, et inebriamini, karissimi . In uita primum panem lacrymarum in sudore uultus sui comedit anima militans Deo; post exitum huius uite non pascitur pane doloris: quia iam non erit dolor, neque luctus, quoniam priora transierunt ; sed amatorio poculo reficietur  et inebriabitur, iuxta illud, Et calix meus inebrians, quam preclarus est ! De hoc etiam calice credo Isaiam dixisse: Ad te quoque, filia Edom, ueniet calix, et inebriaberis . Inebriatur ergo ab ubertate domus Dei , bibens uinum merum et nouum in regno Patris Christi. Interim autem bibit uinum suum cum lacrymis in mensura, 424 donec Rex introducat eam in cellam uinariam, ut ipsam sibi cellam efficiat, et ordinet in ea caritatem . Illa siquidem nunc diligens, sed non dilectionis fructum percipiens, et in solis affectibus se exercens, modo dicit, uulnerata caritate ego sum: et ad Angelos et ad sanctos loquitur dicens: Adiuro uos, filie Ierusalem, si inueneritis dilectum, dicite ei quia amore langueo .



CAPUT XXXII. Qua ratione amor sit languor.


97. Mirum tamen est quomodo amor siue caritas languor sit sponse uel anime, cum caritas operiat multitudinem peccatorum ; et cum Maria Magdalena, quia multum dilexit, ab infestatione septem demoniorum, id est septem criminalium languore, sanata sit . Porro amor languor est, dum amans desiderii dilatione torquetur, dum sponsi suspirat amplexus. Sed qui sanat omnes infirmitates tuas , anima mea, tuum languorem sui fruitione curabit, quando se tibi ad habendum, ad uidendum, ad fruendum, facie reuelata prestabit, et nunquam de cetero separaberis  ab osculo et amplexu illius. Gaudebit equidem sponsus super sponsam, et gaudebit super te Deus tuus . Tunc languoris angustiam fructus amoris excludet. Languor enim excidet, sed non amor; quia caritas nunquam excidet . Amor igitur nunc languor est, dum cruciatur desiderio uiuendi erit autem satietas, quando iucundabitur usu desiderii. Utendi enim desiderium tantum distat ab usu desiderii, quantum appetitus a plenitudine uoti, et quantum fames a satietate.

98. Interim ergo grauiter infirmatur, et languore afficitur, dum opem ferat illi super lectum doloris eius. uox autem languentis et plangentis est: Stipate me malis, fulcite me floribus, quia amore langueo . Initia siquidem uirtutum flores  sunt, atque fructus honoris et honestatis . Mala uero maturiora patientie sunt exercitia et exempla. Stipatur itaque anima, dum temporis preteriti fructus percipit, conuertens in utilitatem propriam Christi flagella, opprobria, et dolores, et cetera que passus est, usque ad ignominiam crucis. Et hec omnia transierunt. Christus enim iam non moritur . Fructum tamen quotidianum de ipsius passione colligimus. Fulcitur sponsa floribus, quos nature humane innouatio de Christi resurrectione produxit. Hiems enim transiit, imber abiit et recessit, flores apparuerunt in terra nostra. Ille nimirum qui dicit, Ego flos campi, et lilium conuallium , terram carnis nostre, que sub maledicto ueteri spinas et tribulos germinabat  , surgens a mortuis reflorescere fecit, et in noue regenerationis infantiam nos reduxit. His malis et his floribus stipanda et fulcienda est, ut ea quam habet ad Dominum non torpescat affectio, donec recepta in amplexus sponsi dicat. Leua eius sub capite meo, et dextera illius amplexabitur me . Quidquid enim in primo sponsi aduentu de illius sinistra nunc recipit, comparatione glorie, quam in amplexu dextere receptura est, modicum reputabit, sicut scriptum est: In sinistra eius diuitie et gloria, et in dextera eius longitudo uite .



CAPUT XXXIII. Dimensiones caritatis.

99. Sane Deus sicut nunc imperfecte et ex parte  cognoscitur, sic etiam imperfecte diligitur. Cognitio enim quam de Deo in presenti habemus, si comparetur ad notitiam patrie, quando reuelata facie uidebimus Deum, quando uidebitur in gloria sua, quando ostendet faciem suam; sicut ingressus lucis matutine per tenuissimam rimam, si ad meridianum splendorem conferatur, quando sol lucet in uirtute sua; sic est dilectio Dei, que in hac peregrinatione habetur, quasi scintilla ignis exigua, ad magnum illius amoris ignem, quo iusti cum Seraphim in illa superna Ierusalem igne caritatis ardebunt. Nunc enim est ignis in Sion: tunc uero caminus erit in Ierusalem . Cum autem in amore Dei erga nos sint, teste Apostolo, longitudo, latitudo, sublimitas et  profundum , caritati diuine humana dileetio pro sue insufficientie modulo 425 non se coaptat. Deus equidem non superficialiter diligit nos, non simulatorie, non mediocriter: sed plene, sed sincere, sed medullitus, ut et nos comprehendere possimus cum omnibus sanctis, que sint tante caritatis altitudo, latitudo et profundum. Altitudo est excellentia glorie, quam preparauit Deus diligentibus se, cuius estimatio in cor hominis non ascendit. Profunditas eius, inclinatio maiestatis a Patris cequalitate, exinanitio Filii usque ad formam serui, et usque ad mortem et ignominiam crucifixi. Longitudo eius est sine initio, et sine fine. Dilectio enim eius nec incipit, nec desinit, qui ante mundi constitutionem elegit nos in dilecto Filio suo ;  et, sicut scriptum est, Misericordia eius ab eterno et usque in eternum super timentes eum . Altitudo eius est ampla, et extensa, et diffusa in omnem beneuolentie modum. Ipse enim uult omnes homines saluos fieri per ipsum . Proprio enim Filio suo non pepercit, sed pro nobis omnibus tradidit illum, ipsumque nobis donans, teste Apostolo, nobis donauit omnia in eo .

100. Sic etiam pari uicissitudine caritas hominis se diuine caritati conformi diuisione coaptat. Alta est, dum eterna et celestia contemplatur. Profunda est, dum ab homine propter Deum uilitas et abiectio affectatur. Longa est, dum finaliter perseuerat. Fides enim et spes atque scientia, et cetera euacuabuntur; caritas autem nunquam excidet . Lata est, quia leta est, quando in delectatione iustitie cor hominis dilatatur. Lata est, cum extenderit se non solum ad Deum et proximum; sed etiam amore pio amplectitur inimicum. Lata est, cuius mandatum latum est, dicente propheta: Omnis consummationis uidi finem, latum mandatum tuum nimis . O lata et dilatans caritas, quam magna est domus tua, et ingens locus possessionis tue!  cuius latitudinem et longitudinem, et altitudinem et profundum comprehendunt sancti, ut et nos in eadem sagena caritatis possimus pariter comprehendi. Dilatat itaque caritas in sanctis tentorium suum, ut si Deum et proximum dilexerimus, recipiamur in communi exsultatione sanctorum.

 101. Quocirca non angustemur in uisceribus nostris, non coarctemur intra limites quantulecunque letitie nostre: credamus in Spiritum sanctum, sanctam catholicam Ecclesiam, sanctorum communionem, ut imperfectum nostrum uideant oculi tui , Iesu, et in beneplacito tuo, sanctorum communione, nostra insufficentia suppleatur. Si enim in sanctis dilexerimus Deum, et ipsi pro suorum exigentia meritorum nobis communicabunt beatitudinem apud Deum. Ubi enim in medio diligentium sederit Deus omnia in omnibus, necesse est ut affectus communes gaudiorum communio comitetur. Non solum itaque proximi, sed tota Christi beatitudo, communione amoris et exsultationis, atque  alieni participatione gaudii, nostra erit. Quod ergo minus beatitudinis in me habiturus sum, de beatitudine aliena supplebo. Bonum enim quod in Deo uel in proximo diligam, diligendo faciam meum; ut perfectio gaudii alieni meum suppleat defectum. uis ut familiari exemplo rei huius faciam fidem? uidet mater filium suum, quem super omnia diligit, regali unctione ac diademate imperiali sceptroque et infulis augustalibus insignitum; quanta est matris dilectio, tanta est exsultatio eius, et filii honorem et gaudium, atque populares applausus, omniumque congratulationem sibi mater appropriat: sic in terra uiuentium unusquisque beneficio caritatis omnium beatitudini cexsultat.

102. O communio caritatis, o dulcedo amoris, o  securitas, o requies, o sabbatum delicatum, o eterne felicitatis introitus, quam pretiosiorem omnibus thesauris, desiderabiliorem omnibus diuitiis, elegantiorem omnibus regnis operatur caritas de puro corde, et bona conscientia, et fide non ficta!  Quis mihi dabit hoc amatorio poculo inebriari, hoc lethargo sopiri, ut totus a corde meo mortuus, totus a me translatus in amorem Dei et proximi, inter has duas sortes, in pace in id ipsum dormiam et requiescam?  Quis me sancte illi communioni adscribet, ubi iucunditas Angelorum transfunditur in omnes, et ab omnibus refundetur in Deum, eritque Deus omnia in omnibus , ut sit ipse uniuersis diligentibus eum amor, uita, pax, 426 gaudium, quies, claritas, securitas, et iubilatio,  satietas omnium desideriorum, eterna et consummata glorie beatitudo. Amen.



CAPUT XXXIu. Anime Deum amantis et anhelantis continua suspiria.

103. In persona diligentis et suspirantis et desiderantis anime dicit Ieremias: Diuisiones aquarum deduxit oculus meus . Duo sunt genera compunctionis principaliter; quia Deum sitiens anima prius timore compungitur, postea amore. Prius enim se in lacrymis afficit. Quia dum multitudinem malorum suorum cogitat, pro his perpeti eterna supplicia pertimescit. Cum uero longo fuerit merore doloris consumpta, quedam iam de presumptione uenie securitas nascitur, et in amore celestium gaudiorum animus inflammatur: et que  prius flebat, ne duceretur ad supplicium, postea amarissime flet, quia incolatum suum in hac uita uidet prolongatum. Nonne hec est mutatio dextere Excelsi?  Et certe non est mirum si flet et dolet se esse in hoc exsilio, cum contemplatur qui et quales sint Angelorum chori pulcherrimi, que illa societas bonorum spirituum, que iucunditas eterne uisionis Dei: et septem alia que illud dulce conuiuium perficiunt, et beatum faciunt; que sunt loci amenitas, ministrorum dignitas, pulchritudo discumbentium, multiplicitas ferculorum, conuiuarum securitas, iubili assiduitas, conuiuii eternitas. Istis consideratis, amplius flet et dolet atque plangit, quod e tantis bonis deest, quam prius  fleret cum eterna tormenta metueret; sicque fit ut perfecta compunctio formidinis, trahat ad compunctionem dilectionis: quo cum peruentum fuerit, potest clamare ex ardenti desiderio, et dicere, Fac, Domine, sponse mi Iesu Christe, me gustare per amorem, quod gusto aliquantulum per cognitionem. Fame amoris tui languet misera anima mea; refocilla eam, Iesu, et sanet eam dilectio tua, impinguet eam affectus tuus, impleat eam tuus amor mellifluus, et inebriet eam. Eia? ue anime te non querenti et te non amanti! ue illis, Domine, qui diligunt creaturas tuas pro te! Anima que mundum diligit, peccato seruit, et absque te nunquam quieta, neque secura erit. Unde Augustinus: »Fecisti me, Domine, ad te, et inquietum est cor meum, donec  requiescat in te.« O dulcissime Iesu, quando te uidebo? quando apparebo ante faciem tuam?  quando satiabor pulchritudine tua, in quem desiderant Angeli prospicere?  O quam excelsus tu es, qui excelsior celo es. Et tamen in tantum te humiliare dignatus es, quod animas humiles in habitaculum tibi elegisti. Ergo domum tuam decet sanctitudo . Huius tam gloriosi et tam dilecti hospitis possumus sic considerare utilitatem; quoniam mentis quam inhabitat, torpentia excitat, quia gallus est; inquieta frenat, quia magister est; frigida accendit, quia ignis est; accensa moderatur, quia unguentum est; emollit rigida, quia ratio est; fluxa restringit, quia medecina est. Est igitur manifestum, quia amor tuus non est otiosus;  quia qui te diligit, non tepescit. Da mihi igitur, optime Iesu, te diligere, et indesinenter meditari de te. Odor tuus, pie Christe Domine, et sponse amantissime, suscitat mortuos, curat egrotos. Fac me igitur, carissime Domine Iesu Christe, hec semper habere in memoria mea, et recordari amaritudinis aceti et fellis, quod tu, eterna dulcedo, pro nobis gustasti in morte.

104. Consolamini, qui sub chlamyde uoluntarie paupertatis nutrimini, qui lectos sericis tectos respuitis; quia uobiscum Deus in paupertate. Non cubat in deliciis splendidi cubilis. Non inuenitur in terra suauiter uiuentium . uere delicata nimis, imo fatua et inhonesta esset sponsa, que sponsum suum sapientem, pulcherrimum et delicatum  uideret recumbentem in loco humili super fenum, et ipso uidente fugeret, ac in loco uoluptuoso se collocaret. Quid sponsus posset de tali credere, nisi quod uellet diuortium sui et sponsi querere? Noli, anima mea, separationem querere, sed dic: Mihi adherere Deo bonum est . Et nusquam mihi salus, nusquam iucunditas, neque perfecta requies, nisi in te, Iesu Christe  sponse fidelissime. Si uis ut recedam a te, da mihi alium te, ut de te fugiam 427 ad te; alioquin non recedam a te. Pauper tecum, uilis tecum, et abiecta multo magis desiderio, quam habitare in tabernaculis peccatorum . Mora grata est mihi separari a te ad tempus propter te: sed mora nimis difficilis, aliquo tempore esse sine te; cum tamen tui ad hec misera caream, sine quo tamen esse non possum.

105. Surgam ergo et circuibo omnia loca que potero: non dabo somnum oculis meis, nec requiem pedibus meis, donec inueniam quem diligit anima mea. Effundite lacrymas, oculi mei, et plorate, et nolite deficere, et nolite quiescere, donec illum inueniatis. Sed quid faciam, ut illum inueniam? quo  me uertam? ad quem ibo? a quo consilium petam? quam interrogabo? quis mei miserebitur? quis me consolabitur? quis mihi indicabit quem diligit anima mea, ut requiescat? Circumspicio, si uiderem illum, et non uideo. uellem illum inuenire, et non inuenio. Me miseram! quid agam? quo enim abiit dilectus meus? Quesiui, et non inueni illum; uocaui, et non respondit mihi. Heu! heu! quo abiit gaudium meum? ubi latet amor meus? ubi est dulcedo mea? cur dereliquisti me, salus mea? Heu mihi! Domine, heu! miserere anime mee! Recessisti, consolator uite mee, nec ualedixisti; mihi; et quid faciam? ubi te unicum bonum meum requiram? et quando te inueniam ego miserabilis? Renuit consolari anima mea , nisi in te, dulcedo sancta mea. O  Saluator meus, ueniat, obsecro, tempus quando reuelatis oculis inspiciam quem nunc a longe inclamo, apprehendam quem desidero, et amplectar, in abysso amoris tui totus absorbear. Nihil mihi, queso, sine te dulcescat, nil pretiosum arrideat mihi. Sed da mihi, bone Iesu, in te uiuere, et pro amore tuo mori, qui pro me dignabaris amare mortis subire tormentum. Amen.





uITIS MYSTICA SEU TRACTATUS DE PASSIONE DOMINI Super, Ego sum uitis uera. *





[NOTA.]

Hic tractatus non est S. Bernardi, sed cuiusdam alterius auctoris pii, nec indocti, nec inelegantis, qui paruos sermones conscripsit, ex num. 53.



428 PROeMIUM.


Iesu benigne, uitis uera, lignum uite, quod in medio paradisi situm est; Domine Iesu Christe, cuius folia sunt in medicinam, fructus uero in uitam eternam; benedictus flos et fructus uirginis Matris  castissime, sine quo nullus sapit, quia tu es eterni Patris Sapientia: mentem meam debilem et aridam pane intellectus, et aqua sapientie salutaris dignare reficere, ut te, o clauis Dauid, aperiente, mihi reserentur obscura; et te, o uera lux, radiante, tenebrosa  pandantur: ut per me ministrum humilem, temetipso manifestante et elucidante, loquentes simul et audientes uitam habeamus eternam Amen.



CAPUT PRIMUM. Christum Iesum esse ueram uitem.

1. Ego sum uitis uera . Ipso Domino Iesu Christo adiuuante uideamus quasdam proprietates uitis terrestris, in quibus etiam illius supercelestis uitis proprietates nominare possimus: nec tantum ea, que exterius ad culturam eidem exhibentur, consideremus. Et primo quidem, quod plantari solet uitis in terra, non seminari, translata de sua uite: quod ad conceptionem Iesu mihi pertinere uidetur. uitis enim primo nata de uite, est Deus genitus de Deo, Filius de Patre, ceternus et consubstantialis  ei, de quo genitus est. Sed ut maiorem faceret fructum, plantatus est in terra, id est in uirgine Maria conceptus, factus quod non erat, manens quod erat. Benedicta terra hec, omnium gentium proferens benedictionem. uere benedicta, que Deo dante benignitatem, tam benedictum protulit fructum. Hec est terra, de qua scriptum est: Terram non operabatur quisquam, sed irrigabatur a fonte ascendente de paradiso . Terra quippe hec non accepit operationem humanam, ut conciperetur in ea Filius Dei; sed aqua Spiritus sancti irrigata fuit: ita enim legis, Spiritus sanctus superueniet in te, et uirtus Altissimi obumbrabit tibi . Rursum de hac terra scriptum est: Aperiatur terra, et germinabit Saluatorem . Aperta  quippe fuit per fidem, credens et obediens angelo: germinauitque uitam salutarem, Saluatorem nostrum eterne uite premia largientem. Hac itaque uite nostra in lucem edita quedam proprietates culture uitis attinentes adhibite sunt.



CAPUT II. De precisione uitis, siue de uariis mysteriis ad statum exinanitionis Christi spectantibus.

2. Solet enim uitis fructifera precidi: quod et corporaliter, et figuratiue accipi potest. Circumcisus enim fuit iehsu; non quod hac circumcisione egeret, que in antiquis Patribus delebat originale peccatum, sicut Baptismus in nobis. Nihil enim peccato originali per concupiscentie uitium contracto  debebat, quia sine omni concupiscentia carnali conceptus erat; sed ne legem, quam ipse dederat, soluere uideretur. Moraliter uero docens nos oportere non egre ferre, si quando penas peccati patimur, quod in nobismetipsis non recognoscimus, cum ipse peccatorum purgator non fuerit dedignatus pro nobis subire remedium peccatorum. Consolemur ergo dolores nostros, qui nequaquam sine peccato sumus, doloribus illius, qui non pro se, sed pro nobis doluit et uulneratus est, non pro se, sed ut nostris uulneribus mederetur. uide quantum ad suscipiendos dolores festinauit, quam paratus et promptus sanguinem effundere. Circumcisus pro nobis die natiuitatis sue octauo . Utinam nos saltem et anno octauo nonnichil pro Domino pateremur.  Sed quid dicimus, cum plures inueniamus, et post octo plantatos, uel post octoginta annos, cum naturaliter erit eorum labor et dolor, nec uoluntate saltem ad Dominum conuerti, nec tam mature impensi sanguinis pretiosi memores, tamdiu uanitati subiectam corrigere uitam? Quid miserius? Christus octauam diem a natiuitate sua uix exspectat ut suum tibi sanguinem impendere incipiat: tu post non dico octo dies, sed nec post octoginta menses, imo et octoginta annos solam non rependis uoluntatem? Ille uix natus sanguinem tibi effundit: tu iam moriturus uoluntatem tuam non refundis? Bonus profecto iehsu, qui etiam in quarta uigilia uenientem seruum suscipit penitentem. Dedisti robur annorum iuuenilium hosti Christi! Christo saltem misericorditer  exspectanti infirmam tribue uoluntatem: nec dubites quin illam accipiat. Puer enim natus est nobis , ut paruulis munusculis consoletur; quia paruum parua decent. Quod si quod offers paruum non fuerit, id est humile, per hoc ipsum ad ipsum humilem intrare non poteris, qui de se dicit, Ego sum ostium : et alibi, uenite ad me, omnes; et discite a me quia mitis sum et humilis corde .

3. Possumus et alio modo accipere precisionem uitis nostre: ut dicamus omnia ab eo precisa, quibus caruit in hac uita, cum ea tamen habere potuisset; et accipiamus hanc precisionem a uerbo Apostoli dicentis: Qui cum in forma Dei esset, exinaniuit semetipsum, formam 429 serui accipiens  . Ipsa enim exinanitio, quedam precisio est. Sicut enim minuitur uitis, quando preciditur, ita uera uitis Christus incarnatione minoratus ab Angelis, imo et infra omnes homines humiliatus fuit. Quomodo amputata fuit in eo gloria cultro ignominie, potentia cultro abiectionis; uoluptas cultro doloris, diuitie cultro paupertatis, uide nunc quantum precisa fuerit. Ille cui famulatur omnis gloria celorum, imo ipse qui solus uera gloria est, quasi abiicit gloriam. Seruuli circumdatus indumento sustinet ignominias, confusionibus operitur, ut te a confusionibus redimeret, et ad gloriam pristinam reuocaret: ille cuius potenti nutui omnia inferna, terrestria, et supercelestia sunt  subiecta, sic fit abiectus, ut reputaretur omnium uirorum nouissimus . Subiicitur fami, siti, caloribus, frigoribus, doloribus, infirmitatibus; et post hec tanta mortis supplicium non euadit. Ille qui lucem inhabitat inaccessibilem , in quem desiderant Angeli prospicere , cuius solius odor sanctorum sic mentes inebriat, ut et mundi presentis, et sui ipsorum obliti totis uiribus currant post ipsum; tanto dolori subiicitur, ut in ipso ueraciter noscatur impletum quod ante dixerat per Prophetas: O uos omnes qui transitis per uiam, attendite et uidete, si est dolor similis sicut dolor meus!  Ille in quo omnes thesauri sapientie et scientie Dei sunt absconditi , Rex regum, diues in omnes,  solus nullius egens, sic fit pauper, ut, ipso teste, et uulpibus terre et uolucribus celi pauperior inueniatur, cum dicit: uulpes foueas habent, et uolucres celi nidos: Filius autem hominis non habet ubi caput suum reclinet . Pauper in natiuitate, pauperior in uita, pauperrimus in cruce. Natus enim pastum habet lac uirgineum, tegmen pannos uiles. In uita uero si tegumentum habuit, sepius in uictualibus defecit. In morte et nudum inuenies, et sitientem: nisi forte ad sitis ipsius remedium uelis adhibere acetum myrrha et felle mixtum .

4. Postremo autem cultro timoris amputati sunt ab ipso omnes amici et proximi, ut non esset qui consolaretur eum ex omnibus caris eius. Torcular  enim calcauit solus, et de gentibus non erat uir cum eo : et cum sustineret cor eius improperium et miseriam, exspectauit qui simul contristaretur, et non fuit; et qui consolaretur, etiam non inuenit . uide nunc quantum precisa fuerit uitis nostra. Que uitis unquam tantum precisa fuit? Sed que est consolatio huius precisionis? Multus fructus. Multam enim et incomparabilem precisionem sustinuit. uidetur tamen signanter dictum esse, Et de gentibus non est uir mecum: tanquam intelligendum sit solas mulieres cum illo remansisse. uiris enim fortioris nature fugientibus pre timore, non fugit muliebris infirmitas, que etiam baiulantem sibi crucem, et in cruce morientem non dereliquerunt , sicut in persona Christi conquerentis loquitur beatus Iob: Derelicta sunt tantummodo labia mea circa dentes meos . Per labia quippe, que ceteris sunt membris molliora, muliebris sexus mollis et infirmus intelligitur, qui solus Christo, discipulis fugientibus, adhesit, figuratur. Elegit enim Dominus infirma mundi, ut confunderet fortia . Si uero fugam mentalem intelligimus; nec uir relictus est cum eo, nec mulier, preter illam, que sola benedicta est in mulieribus, que sola per illud triste sabbatum stetit in fide, et saluata fuit Ecclesia in ipsa sola  . Propter quod aptissime tota Ecclesia in laudem et gloriam eiusdem uirginis diem sabbati per totius anni circulum  celebrare consueuit. uere et singulariter benedictus palmes, qui a sua uite nullo potuit timore precidi. Abscissi sunt uiri qui dicunt: Nos autem sperabamus quod ipse redempturus esset Isrel . Abscisse sunt mulieres, que quamuis pie preueniunt  mortuo humanitatis seruitium exhibere , tamen illud resurrecturum nequaquam credebant. Et fortasse propterea  illa Mater que plus habuit pietatis, cum aliis ad ungendum non uenit corpus Christi sepultum, quia frustra putabat eum ungi, quem resurrecturum sciebat. uere fortis hec mulier, et pre cunctis post filium honoranda. uere et uirago dici potest, que a uiro Christo per amoris [al. animi] fortitudinem separata non est; sed 430 eum, quem morientem et mortuum uidit, credidit immortalitatis gloria sublimatum.



CAPUT III. De circumfossione uitis, id est, de insidiis Iudeorum et uulneribus Christi.


5. Circumfoditur uitis. Fossio hec insidiantium fraus intelligitur. Quasi enim foueam fodit, qui dolo machinatur aliquem decipere. Unde conquerens dicit: Foderunt ante faciem meam foueam . Non enim poterat illi aliquis dolus abscondi, qui oculatus est ante et retro; et qui preterita et futura, tanquam presentia, intuetur. Omnia enim nuda et aperta sunt oculis eius . Ostendamus autem per exemplum aliquam fraudem istarum fossionum. Adducunt, inquit Euangelium, Domino Iesu mulierem adulteram, dicentes, quod Moyses in lege precepit huiusmodi lapidare. Tu autem quid dicis?   uide foueam, qua beatam uitem nostram circumfoderunt illi pessimi agricole, non ut facerent eam germinare, sed magis arescere. uerumtamen in contrarium cessit eorum intentio, et circumfossa fertilis magis facta est, et humorem misericordie distillans. Foueas uero uideamus. Dixerunt apud se: Si secundum legem dixerit mulierem lapidandam, foueam incidet crudelitatis, qui de se dicit, Mitis sum et humilis corde ; et iterum, Misericordiam uolo et non sacrificium . Si uero dixerit absoluendam, foueam preuaricationis non euadet: et iure condemnabitur ut legis transgressor. Sic captant in animam iusti , et obseruant peccatores iustum, et strident : nescientes quod frustra  iacitur rete ante oculos pennatorum , et quod qui fodit foueam, incidet in eam . Sed leuiter transiliuit has foueas noster Ibex, ipsosque fossores deiecit in illas. Ait enim, Qui sine peccato est uestrum, primus mittat in eam lapidem  : quasi dicat, Legi mee non contradico, pietatem meam non desero. Ista quidem meruit lapidari; sed non lapidabitur, quia qui lapidem iuste possit in eam mittere, non habetur.

6. Nonne uis adhuc aliquas foueas uidere? Licet, inquiunt, censum Cesari dari, an non? Dixerant enim apud se: Si dixerit, Licet, tenebitur reus, tanquam libertatis nostre destructor. Solutio enim census, seruitii signum est. Si dixerit, Non licet; reus erit lese maiestatis. O stultos! solet stultus alios secundum se estimare; et quod ipse ignorat, sapientes quosque credit similiter ignorare. Sed quid ait Sapientia? Libertati non derogo, maiestatem non offendo; foueas uestras non incido. Reddite que sunt Cesaris, Cesari; et que sunt Dei, Deo  . Non enim offenditur Deus iustus, qui uult cuique reddi quod suum est. Si reddatis Cesari quod Cesaris est, non offenditur Cesar. Si Deo reddideritis que creauit iuste, quod iustum est facitis. Reddite ergo Cesari denarium, Cesaris habentem imaginem: reddite Deo animam, quam ad imaginem et similitudinem suam creauit; et ecce iusti fueritis. Longum esset nimis omnes foueas, quas uere uiti nostre maligni isti foderunt, edisserere; quia omnia illius et uerba, et facta calumniari nitebantur.

7. Sed cum uiderent circumfossiones nil nocere uiti, magis autem se ipsos dum fodiunt, in ipsas incidisse; ipsam uitem circumfodere et perfodere laborabant, ut sic saltem ad modum aliarum arborum  eternam incurreret ariditatem. Foderunt ergo et perfoderunt non solum manus, sed et pedes, latus quoque, et sanctissimi cordis intima furoris lancea perforauerunt, quod iamdudum amoris lancea fuerat uulneratum. uulnerasti, inquit in Canticis amoris sponsus, cor meum, soror mea sponsa, uulnerasti cor meum . uulnerat cor tuum, Domine Iesu, sponsa tua, amica tua, soror tua. Quid necessarium fuit illud ab inimicis ultra uulnerari? Quid agitis, o inimici? si uulneratum est, imo quia uulneratum est cor dulcis Iesu, quid secundum uulnus apponitis? An ignoratis quod uno uulnere tactum cor emoritur, et fit insensibile mortuum Domini Iesu, quia uulneratum? Possedit uulnus amoris,  possedit mors amoris Domini cor sponsi Iesu. Quomodo mors altera introibit? Fortis est ut mors, imo uero etiam fortior quam mors dilectio . Non enim 431 potest prima mors expelli, id est dilectio malarum mortium mortificatrix a domo cordis, quam sibi inuiolabili iure, suo uulnere acquisiuit. Si dum eque fortes concurrunt, quorum unus sit in domo, alter uero deforis, quis dubitet eum qui deintus est, obtinere uictoriam? Et uide quanta sit uis amoris domum cordis obtinentis, et per uulnus dulcissime occidentis, non solum in Domino Iesu, sed et in seruis ipsius.

8. ueniamus ad martyres. Terreantur licet martyres, rident: feriuntur, et gaudent: occiduntur, et ecce triumphant. Quare? Quia morte caritatis intus  in corde iam dudum mortui peccatis, mortui mundo, tanquam insensibiles facti, nec minas, nec tormenta, nec mortem sentire potuerunt. Quid mirum? Mortui erant. Mortui enim estis, ait Apostolus . Qualem mortem quidam stultus sapienter optabat dicens: Moriatur anima mea morte iustorum, et fiant nouissima mea horum similia . Bona mors, mortem contemnens: bona mors, uitam conferens sempiternam. Sic ergo iam dudum uulneratum et mortuum fuit cor Iesu mortificati propter nos, tota die estimati sicut ouis occisionis . Accessit autem et mors corporalis, et uicit ad tempus, ut uinceretur in eternum. uicta est, quia resurrexit a mortuis, quia mors ultra non dominabitur . Sed quia  semel uenimus ad cor dulcissimum Iesu, et bonum est nos hic esse, ne sinamus nos facile auelli ab eo, de quo scriptum est: Recedentes a te in terra scribentur . Quid autem accedentes? Tu ipse doce nos. Tu dixisti accedentibus ad te: Gaudete, quia nomina uestra scripta sunt in celo . Concordemus hec, quia si sic hi qui in celis scripti sunt, quid ergo illi qui in terra scribentur? Lugebunt utique. Sed quis nolit gaudere? Accedamus ergo ad te, et exsultabimus et letabimur in te, memores cordis tui. O quam bonum et quam iucundum habitare in corde hoc! Bonus thesaurus, bona margarita cor tuum, bone Iesu, quam fosso agro corporis tui inueniemus. Quis hanc margaritam abiiciat? Quin potius dabo omnia, omnes cogitationes  et affectus mentis commutabo, et comparabo illam mihi, iactans omnem cogitatum meum in cor Domini Iesu, et sine fallacia illud me enutriet.

9. Ad hoc templum, ad hec Sancta sanctorum, ad hanc arcam testamenti adorabo et laudabo nomen Domini, dicens cum Dauid: Inueni cor meum, ut orem Deum meum . Et ego inueni cor regis, fratris et amici benigni Iesu. Et nunquid non adorabo? Orabo utique. Cor enim illius mecum est, audacter dicam, si, imo quia caput meum Christus est. Quomodo quod capitis mei est, non meum est? Sicut ergo corporalis capitis mei oculi, mei oculi uere sunt: ita et spirituale cor, cor  meum est. Bene ergo mihi. Ego uero cum Iesu cor meum habeo. Et quid mirum, cum multitudinis credentium fuerit cor unum?  Hoc igitur corde tuo, et meo, dulcissime Iesu, inuento, orabo te Deum meum. Admitte tantum in sacrarium exauditionis tue preces meas: imo me totum trahe in cor tuum. Licet enim tortuositas peccatorum meorum impediat me, tamen quia cor illud incomprehensibili caritate dilatatum est et ampliatum, et tu qui solus potes facere mundum de immundo conceptum semine, ut deposita gibbi sarcina per foramen acus possim transire; o omnium pulchritudine speciosissime Iesu, amplius laua me ab iniquitate mea, et a peccato meo munda me, ut purificatus per te ad te purissimum possim accedere, et in corde  tuo omnibus diebus uite mee merear habitare; et ut uidere simul semper et facere tuam ualeam uoluntatem.

10. Ad hoc enim perforatum est latus tuum, ut nobis patescat introitus. Ad hoc uulneratum est cor tuum, ut in illo et in te ab exterioribus perturbationibus absoluti habitare possimus. Nihilominus et propterea uulneratum est, ut per uulnus uisibile uulnus amoris inuisibile uideamus. Quomodo hic ardor melius ostendi potest, nisi quod non solum corpus, uerum etiam ipsum cor lancea uulnerari permisit? Carnale ergo uulnus uulnus spirituale ostendit. Et hoc fortasse innuit ipsa auctoritas prelibata, in qua bis positum est, uulnerasti. Utriusque enim uulneris ipsa soror et sponsa causa est: ac si sponsus  432 aperte diceret, Quia zelo amoris tui uulnerasti me, lancea quoque militis uulneratus sum. Quis enim cor tuum palo uulnerari permitteret, nisi prius amoris illius uulnus percepisset? Dicit ergo: uulnerasti cor meum, soror mea sponsa, uulnerasti cor meum . Sed quare soror et sponsa? an non poterat sufficientem sponsi amantis affectum ostendere solius sororis, uel solius sponse positio? uel quare sponsa, et non uxor, cum quotidie uel Ecclesia, siue quelibet fidelis anima sponso suo Christo bonorum operum sobolem debeat generare? Paucis dico: solent sponse nondum alligate coniugali uinculo amari ardentius, quam postea. Tempore enim procedente amor ipse componitur. Sponsus ergo noster, ut magnitudinem insinuet sui  amoris, qui tempore non decrescit, amicam suam sponsam appellat, eo quod illius amor semper nouus sit.

11. Sed quia sponse etiam carnaliter diliguntur, ut in amore sponsi nostri nil carnale sapias, ipsam sponsam suam sororem appellat, quia sorores iam nequaquam carnaliter adamantur. Dicit ergo, uulnerasti cor meum, et cetera: tanquam dicat, Quia summe te diligo, ut sponsam; caste, ut sororem; uulneratum est cor meum propter te. Quis illud cor tam uulneratum non diligat? quis tam amantem non redamet? quis tam castum non amplectatur? Diligit profecto uulneratum, que nimio illius amore uulnerata proclamat: uulnerata caritate ego sum.  Nunquid non redamat sponsum amantem, que dicit: Nuntiate dilecto quia amore langueo?  Fraterno se amantem amore complectitur, que dicit: Quis mihi det te fratrem meum sugentem ubera matris mee, ut inueniam te foris, et complectar, et deosculer, et iam me nemo derideat? [al. despiciat]  Quis autem est foris? Aestimo quod extra corpus. Quamdiu sumus in hoc corpore, peregrinamur a Domino. Quis hanc peregrinationem patienter fera? Plena est dolore preteritorum, labore presentium, timore futurorum: in qua etsi sponsus se aliquando gratia consolationis exhibeat, stat tamen  longe quasi post parietem, corpore hoc peccati separante inter nos et ipsum; nec facile prebet se tangendum et osculandum, nisi illi anime que in tantam altitudinem meritorum processit, ut dicat ei, Surge, amica mea, columba mea, formosa mea:  que sola, licet raro, aliquo modo arbitrans se comprehendisse proclamat, Inueni quem diligit anima mea; tenui illum, nec dimittam , Sed ad hunc gradum non facile quis ascendit. Nos igitur adhuc intus, id est in corpore, manentes, quantum possumus amemus, redamemus, amplectamur uulneratum nostrum, cuius impii agricole foderunt manus et pedes, latus et cor: stemusque, ut cor nostrum durum adhuc et impenitens amoris sui uinculo constringere, et iaculo  uulnerare dignetur.



CAPUT Iu. De uinculis nostre uitis, id est de uariis Christi uinculis et penis.

12. Ligatur uitis. Quis uincula nostre uitis non uideat? uideamus tamen hoc uinculum. Primum, obedientia fuit. Obediuit enim Patri usque ad mortem, mortem autem crucis . Obediuit Matri et Ioseph secundum illud: uenit Nazareth cum eis, et erat subditus illis . Obediuit enim in terrenis iudicibus, soluens didrachmum . Secundum uinculum, uterus uirginis, de qua canimus: »Quia quem celi capere non poterant, tuo sancto gremio contulisti .« Tertium, in presepio  fuit, secundum illud: uagit infans inter arcta conditus presepia, membra pannis inuoluta uirgo mater alligat, pedes, manus, atque crura stricta cingit fascia . Quartum uinculum fuit funis, quo ligabatur, cum caperetur: ita enim habes, Tunc, uidelicet cum traditus esset, iniecerunt manus in Iesum, et uinxerunt eum . O rex regum, et Domine dominantium, quid tibi et uinculis? Ligantur uites, ne, si iaceant in terra, aut minuantur, aut corrumpatur fructus earum. Incorruptibilis autem fructus fuit eius, et est. Quare ergo ligatur? Bene quidam rex, cum percussus humana sagitta peteretur ut se ligari permitteret, donec excideretur, 433 quia  leuissimo motu mortem posset incurrere: »Non decet,« inquit, »uinciri regem  .« Libera sit regis et semper salua potestas. O Deus deorum, quantum ergo derogatum fuit libertati et potentie tue! Tot adeo ligaris uinculis, qui solus ligandi et soluendi potestatem habes! Sed propter misericordiam tuam ligatus es, ut nos a miseriis nostris faceres absolutos. O quam immitia fuerunt illorum immitissimorum uincula, quibus Agnum mitissimum uinciebant! uideo oculis mentis te, Domine Iesu, tam duris nexibus astrictum, tanquam latronem trahi ad iudicium principis sacerdotum, et inde ad Pilatum  uideo, et perhorresco, et admiror, et admirando deficerem, nisi quod liquide cognosco te prius in corde caritatis nexibus fuisse constrictum, qui ad deteriora uincula sufferenda te leuiter attrahere potuerunt. Gratia sit uinculis tuis, bone Iesu, que nostra tam potenter diruperunt.

13. Quintum fuit uinculum, quo ligatus fuit ad columnam, cum flagellaretur. Quanquam et ipsa flagella, que corpus eius circuibant, non incongrue possumus uincula appellare. Sed quamuis immitia, quamuis dura, quamuis iniusta, diligo flagellorum istorum uincula, quibus sacratissimum corpus tuum datum est contingere, que tuo purissimo sanguine non mediocriter sunt imbuta, o bone Iesu. Si enim sanguis tuus in flagellatione fuit tam copiose effusus,  ut columna guttis illius respersa adhuc, sicut asseritur, rubra seruet uestigia; quantum sanguinis credam ipsis flagellis corpus tuum mitissimum scindentibus inhesisse? Tam dure flagellatus est Dominus, ut sanguis eius sursum in era resultaret. uide autem quam bene huic ligationi conueniat, quod uitis ad palum ligatur. Quid enim aliud per palum quam ipsa columna, cui Dominus iehsu alligatus accipitur? Sicut enim uitis palo, ita Christus columne alligatur.

14. Sextum uinculum fuit corona illa spinea, cum magna amaritudine illud caput amabile complectens, et multorum aculeorum in illo signa relinquens, sanguineas utique guttas eliciens, et, ut puto, in faciem uenerabilem transmittens, uix adhuc de sputis  Iudaicis exsiccatam. Crudele fuit uinculum hoc preter penas quas pertulit in ligno, honoris plurimum habens et decoris. O rex glorie Domine Iesu Christe, corona omnium te confitentium, te sequentium, pugnantium pro te, uiuentium pro te, manentium in te! quis te tam amaro uinculo confusionis addixit? Ecce operit confusio caput tuum, et faciem tuam amabilem. Ingeritur tibi a generatione praua et amaricante honor derisorius in corona: sed spinarum aculeis contendunt in te dolor et confusio. Nescio in utro magis puniaris. Corona derisionem; spine ingerunt punctionem. Egredimini, filie Sion, et uidete regem Salomonem in diademate, quo coronauit eum mater eius in die desponsationis eius, et in  die letitie cordis eius . Quecunque autem anima confitetur se filiam Sion, id est Ecclesie, egrediatur a curis secularibus, a cogitationibus uanis; et uideat per contemplationem mentis regem Salomonem, id est Christum Iesum, qui est pax nostra, destruens iuimicitias, amicitiasque reformans inter Deum et hominem.

15. uide hunc, o felix anima, in diademate, quo coronauit eum mater eius, Synagoga uidelicet plebs Iudeorum. O mater amara! Quid peccauit hic bonus filius tuus, ut uinculis etiam uinciatur? Hic est qui soluit compeditos, qui erexit elisos, suscipiens aduenas, pupillos, uiduasque consolans; et meruit uinculari? Hancne dotem, heccine munuscula nuptiis illius impendis? Dies enim desponsationis illius, dies  ista est, dies indignationis et blasphemie, dies tribulationis et miserie, dies percussionis et doloris, dies uinculorum et mortis, dies desponsationis illius est. Hac arrha, o fidelis anima, sponsus tuus pretiosus subarrhauit te; et ipse tanquam sponsus hodie coronatus processit. Coronatus, inquit, non auro, non gemmis, sed spinis. Nec defuit purpura uestis irrisorie. Chlamydem enim coccineam circumdederunt ei, quamuis ipse uestem corporis sui, sanguinis sui pretiosissimi effusione multo nobilius purpurauit. Purpura enim non plus quam bis tingitur: ipse uero purpuram corporis sui non solum bis, sed etiam tertio sanguineo torrente pertinxit. Ecce sponsus tuus, o sponsa, rubricatur in sudore, in flagellatione, 434 in crucifixione. Eleua mentis oculos, et  uide si tunica sponsi tui hec sit, an non. Ecce fera pessima condemnauit filium tuum, fratrem tuum, sponsum tuum. Quis hic gemitus, lacrymasque contineat? quis hic non doleat? quia si est pium gaudere pro Iesu, ita est pium flere pium Iesum.

16. Septimum uinculum fuit, quo ligatus fuit in cruce, ferreum. Fuit hoc uinculum multo ferocius ceteris, quod non solum manuum, pedumque sanctissimorum compagem diuisit, uerum etiam illam purissimam animam a mundissimo corporis hospitio separauit. Nunc etiam, o filie Sion, egredimini, et uidete pacificum nostrum, pugnantem pro libertate nostra, in bello occumbere. uidete uite nostre auctorem pro nobis uite ianuas introire, ut nos ad uite uiam reuocet. uidete uincula durissima, clauos  ferreos, pedes et manus, que salutem nostram operabantur in medio terre, crudeliter penetrare. uidete lignum crucis missum in panem nostrum, panem candidissimum, panem delicatum, panem Angelorum, qui de celo descendit, ut se nobis daret in cibum, et animas nostras, continuo subiectas labori, semetipso, non alieno cibo reficeret; et se nobis incorporando, non se in nostram carnem, sed nos in suum spiritum reformaret. uidete quomodo iustus ligatur, quomodo cum iniquis deputatus est liberrimus et optimus sponsus noster. Moritur uita nostra, non pro suis necessitatibus, sed pro nostris. Date lacrymarum flumina in tantis uinculis morienti, quia et ipse prior lacrymatus est. uacate, et uidete  quam amara, quam turpi morte condemnetur. Sustinet enim adhuc, et diligenter considerat, si quis sit qui simul contristetur; si quem inueniat qui sanguinis riuos abstergat, et de cruce depositum munda sindone non panni, sed cordis inuoluat, et flens, cum beatis mulieribus flentibus ad tumulum prosequatur.

17. Quecunque anima fecerit hec assidue, spero etiam quod letissime resurrectionis quandoque mereatur gaudio recreari. Si enim compatimur, et conregnabimus . Quod bene sponsa in Cantico amoris ostendit, premittens. Fasciculus myrrhe dilectus meus mihi; inter ubera mea commorabitur: et subiungit, Botrus Cypri dilectus meus mihi . Quid est fasciculus myrrhe?  Myrrha amara amaritudinem passionis significat: fasciculus uero coadunationem multarum passionum ostendit. Fit ergo sponsus sponse sue fasciculus myrrhe, quando ipsum multiplicibus affectum iniuriis ad mentem reducit: quarum quedam iam enumerate; alie uero enumerande sunt. Que sunt autem ubera sponse, inter que illum commoraturum affirmat? Duo ubera sponse, prosperitas et aduersitas sunt. His tanquam uberibus nutritur, dum aduersitate fouetur, ne in prosperis eleuetur. Ponit autem dilectum suum inter hec ubera, dum illius et in aduersis, et in prosperis recordatur. Ex quo euenit, ut ille qui modo fuerat fasciculus myrrhe, id est, qui mentem sponse passionum suarum amaritudinibus amaricauerat, subito sit botrus Cypri,  continens in se uinum iucunditatis et letitie: quod fit, dum Sponsum, quem tot uiderat oppressum iniuriis, et morte turpissima condemnatum, per resurrectionis triumphum gloria uidet et honore coronatum, et cum humanitate, quam assumpserat, ad Patris dexteram considere; confidens se certissime per diuersas tribulationes ad idem Domini sui gaudium intraturam.

18. Exeamus igitur et nos, secundum monita Pauli apostoli, cum sponso nostro bono Iesu extra castra, id est extra concupiscentias presentis seculi, improperium crucis et uinculorum asperitatem cum illo portantes : quia non decet membrum delicatum esse sub capite crucifixo; nec ad capitis corpus se indicat pertinere membrum,  quod capiti compassum non fuit. uinciamur ergo uinculis passionis boni Iesu, ut etiam uinculis caritatis cum illo uinciri possimus. Ipse enim uinculis caritatis deuinctus, ad suscipienda uincula passionis de celo tractus est in terras: nos e contrario, qui de terris trahi desideramus ad celum, prius passionis uinculum nostro capiti colligemus, ut per hoc ad caritatis uincula pertinentes unum efficiamur cum ipso, secundum quod orauit Patrem, dicens, Rogo, Pater, ut quos dedisti mihi, confirmati in caritate 435 sint unum in nobis, sicut tu et ego unum sumus . Quid hac unitate gloriosius? quid ultra uel optare poteris, uel habere? Unum cum sponso tu eris. O felix, felicior, imo omnium felicissima unitas! Hac unitate se Apostolus  Christo unitum sentiebat, cum dixit: Quis separabit nos a caritate Christi? Tribulatio? an angustia? an fames? an persecutio? an periculum? an nuditas? an gladius? Certus sum quia neque mors, neque uita, neque angeli, neque principatus, neque potestates, neque altitudo, neque profundum, neque alia creatura poterit nos separare a caritate, que est Christi Iesu . Optemus totis desideriis huius caritatis uinculis sponso et Domino nostro colligari, ita ut eius sequentes uestigia illuc peruenire possimus, ubi ipse est qui dixit: uolo, Pater, ut ubi ego sum, illic sit et minister meus .



CAPUT u. De cultura et speciositate nostre uitis, id est, de pulchritudine Christi, interna, et externa.


19. uisis ex parte his que uiti ad culturam exterius adhibentur, nunc ad ipsam uitem animum conuertamus; ut per quasdam similitudines illius, nostram uitem magis proprie et propius contemplemur. Totum corpus ipsius uitis aliis arboribus et arbustis deformius inuenitur, et quasi penitus inutile uidetur et abiectum, nec ipso aspectu amabile, aut uisui accommodum. Quid hic dicemus? Corpus uitis nostre Domini Iesu significare deberet, nisi quod plurimum discordare uidetur huius deformitas, et forma illius, de quo scriptum est: Speciosus forma pre filiis hominum . Sunt autem  nonnulli qui hec uerba non ad exteriorem, sed interiorem hominem retorqueant, id est, ad animam siue ad diuinitatem, in quibus nimirum non solum filios hominum, sed etiam filios Dei, id est ipsos angelicos spiritus, precellebat. Tanto enim melior Angelis effectus est, quanto differentius pre illis nomen hereditauit . Ne ergo nos huic sententie contradicere uideamur, ad manum auctoritates habemus: licet plurimos esse sciamus, qui nondum omnino spirituales effecti, aliud sentiant, fingentes sibi quamdam spiritualem [fort. specialem] pulchritudinem in corpore Domini: et si quando audiant Dominum ipsum despicabilem forma fuisse, non patienter sustinent; et si lingua taceant, rancore et motu animi contradicunt, non attendentes  quod scriptum est, Spiritus est qui uiuificat; caro autem non prodest quidquam . Isaiam quoque non audiunt, uel inuiti audiunt, dicentem in eum: Ecce uidimus eum, et non erat illi species neque decor: aspectus eius non erat in eo; et desiderauimus eum, despectum et nouissimum uirorum, uirum dolorum, et scientem infirmitatem; et quasi absconditus uultus eius et despectus. Unde nec reputauimus eum. Et nos reputauimus eum quasi leprosum, et percussum a Deo, et humiliatum . Ecce qualis describitur a Propheta. Quid apertius? Et uere talis erat in oculis infidelium et carnalium, qui tantum carnem nouerunt intueri.

20. Quod et nos manifestis rationibus possumus approbare. Primum quidem per affectum compassionis,  deinde per defectum passionis. Et quia uere susceperat affectiones nostras, uideamus quomodo affici solent homines circa eos quos amant, ut per notum ad ignotum ueniamus. Quis nesciat hominem circa amicum suum periclitantem sepe tanto affectu et dolore moueri, ut corporis sui detrimentum incurrat? Si hoc prestat homo homini; quantum Deum hominem Iesum putas homini prestitisse? Si tu pro uno homine per compassionem periculum corporale incurris; quid putas Dominum Iesum pro omnibus hominibus tolerasse? Omnes enim sui erant, et omnes mortaliter infirmi erant. Certe nouimus Paulum apostolum de se dixisse: Quis infirmatur, et ego non infirmor?  Et uere eo usque infirmabatur,  ut, sicut ipse de se fatetur, presentia eius esset despicabilis ; et, sicut ait, Mundus mihi crucifixus est, et ego mundo . Mundus quippe ei crucifixus erat, qui omnia que mundi erant, tanquam mortua reputabat. Ipse uero mundo etiam crucifixus erat; quia ipsum propter crebras compassionum simul et passionum infirmitates corpore extenuatum et exterminatum eum mundus abhorrebat, nichil in eo inueniens 436 quod pertineret ad ipsum. Si ergo Paulus cum infirmantibus infirmabatur, cum esset conseruus et frater, cum conseruis et fratribus; quid benignus iehsu Dominus et pater, pro creatura et filiis? Ardebat Paulus, quasi esset radio solis accensus: quantum ipsum Solem putas exarsisse? Si usque ad tantam  infirmitatem per affectum compassionis accenditur qui scintillam caritatis habuit; quid sentiendum putas de ipsa Charitate, de cuius plenitudine omnes acceperunt?

21. Nec aliquo modo dubitandum, quin infirmitatem et exterminationem corporis incomparabilem sustinuerit, qui etiam uenerat crucem sustinere, et pre ceteris tanto magis fuerit confectus, quanto maior in eo fuit compassionis affectus, qui non solum facta, sed etiam cogitationes inspexit. Suffragatur his rationibus sententia ipsius Domini sic dicentis: Ierusalem, Ierusalem, quoties uolui congregare filios tuos, quemadmodum gallina congregat pullos suos sub alas, et noluisti?  uideamus quid sibi hoc uelit, quod Dominus se galline  magis, quam alteri animali uoluit comparare. Quia, ut a sanctis Patribus tenetur, ideo factum est, ut exprimatur incomparabilis affectus caritatis. Nullum enim animal circa pullos suos tanta compassione mouetur, sicut gallina. Fit enim toto corpore hispida, uoce rauca, toto feruens animo, et omnibus membris infirma, et usque ad supremum defectum perueniens. Si ergo in tantum pullis suis gallina animal irrationale compatitur; quanto putas optimum Iesum humano generi fuisse compassum? ad quantum putas eum debilitatem et infirmitatem peruenisse? quanta ipsum putas macie confectum fuisse, qui pro omnibus cognoscitur doluisse? Unde Isaias: uere languores nostros ipse tulit, et peccata  nostra ipse portauit .

22. Sed ad passionis iam defectum ueniamus. Passionem autem non illum diem unum appellamus, quo mortuus fuit, sed totam uitam illius. Tota enim uita Christi crux fuit et martyrium. Breuiter ergo dicamus, sed meditando longius immoremur, quante fuerit parcitatis in abstinentia; quam prolixus fuerit in uigiliis; quam frequens in orationibus; in labore, in sudore uultus sui quam assiduus, cum circumiret uicos et castella, euangelizans et curans undique; et quam crebro famem pertulit et sitim ille Panis uiuus, ille Fons aque salientis in uitam eternam. uideamus aliud ieiunium quadraginta dierum et quadraginta noctium, post quos esuriit; et iam a deserto ad homines redeunti occurramus, et uultum illum  amabilem tantis ieiuniis consideremus afflictum. Et optime posuit Euangelista post ieiunium, Esuriit ; ut scias Iesum, non in uirtute diuinitatis, sed humanitatis sue natura ieiunasse. Quid enim magnum, si in diuinitatis fortitudine quadraginta diebus ieiunasset, in qua nunquam esuriit?

23. Sed iam ad illum ultime diei agonem ueniamus, et causas deformati corporis nequibimus ignorare. Incipiat ergo consideratio nostra in eodem loco, ubi, ipso teste, cum inciperet pauere et tedere, tristis fuit anima eius usque ad mortem . Sudor sanguineus orantis et agonizantis membra copiose perfudit, ita ut iam non solum distillaret, sed guttatim decurreret in terram . Procedamus nunc, et illius noctis incommoda  percurramus: quomodo tentus, uinctus, tractus, cesus, consputus, colaphis alapisque percussus, spinis coronatus, arundine cesum caput, flagellis acerrimis laceratus, propria cruce oneratus, primo portans eam, que ipsum postea statim fuit portatura. Talem inspice Iesum. Quis hic locus deliciarum? qualis hic decor speciei? quis in corpore sic mactato forme pulchritudinem querat?

24. Sed ueniamus ad finem. Nudatur iehsu. Quare? Ut tu corporis purissimi deformationem ualeas intueri. Nudatur ergo bonus iehsu. Heu mihi! qui uestiuit celos diuersis sideribus, ante crucem exspoliatus, nudus etiam ut erat, liuidus cruci affigitur. Heu! candor lucis eterne nigrescit in carne pro carne saluanda, et facies quam Cherubim et Seraphim  aspicere desiderant, erat ex lacrymis turgida. Nudatur Dominus, qui ante secula regnans decorem induit et fortitudinem, cui canimus: Confessionem et decorem induisti; amictus lumine, sicut uestimento . 437 Spectaculum fit et opprobrium mundo et hominibus; fit tanquam prodigium multis, et commotio capitis in populis Caput nostrum, gaudium nostrum, honor noster bonus iehsu. Sed quid moror? Exaltato in crucem perforantur manus et pedes uiri optimi benigni Iesu. Eiicitur sanguis, si quis supererat. Stat Mediator noster in conspectu Patris sui in confractione, ut auertat iram eius, ne disperdat nos. uere non cadit mente: stat constanter etiam perseuerantia bone uoluntatis. O  qualem te intueor, dulcis Iesu! O dulcissime atque amantissime Iesu, quis te tam amare et tam odiose morti addixit? uulnerum antiquorum nostrorum unice Saluator, quis te usque ad hec non solum dirissima, sed etiam turpissima uulnera patienda pertraxit? O uitis dulcissima, bone Iesu, hunccine fructum reddit tibi uinea tua, quam de Aegypto transtulisti? Exspectaueras patienter usque ad hunc diem nuptiarum tuarum, ut faceret uuas; fecit autem spinas. Spinis enim coronauit te, et spinis peccatorum suorum circumdedit te. Ecce in quantam amaritudinem conuersa est uitis, non iam tua, sed aliena. Negauit enim te dicens et clamans: Non habemus regem, nisi Cesarem! 

25. Eiectum ergo te extra uineam ciuitatis et  consortii tui, sacrilegi agricole occiderunt non subito, sed longo crucis tormento confectum, et multis uulneribus flagellorum et clauorum pariter cruciatum. O quantos habes, Domine Iesu, percussores! Percutit te Pater tuus, qui proprio Filio suo, id est tibi, non pepercit, sed pro nobis omnibus tradidit te . Percutis temetipsum: tradis enim in mortem animam tuam, quam nemo potest tollere a te sine te . Percutit te discipulus impius traditione et osculo falso. Percutit te Iudeus colaphis et alapis. Percutiunt te Gentiles flagellis et clauis. Ecce quantum percussus et humiliatus es. O quanti percussores, et quanti traditores tui! Tradidit te Pater tuus celestis; quia, sicut dictum est, pro nobis omnibus tradidit te. Sic enim quidam seruorum  tuorum gratulando dicit de te: Qui dilexit nos, et tradidit semetipsum pro nobis . O uere admirabile commercium! tradidit se rex pro seruo, Deus pro homine, creator pro creatura, innocens pro nocente. Tradidisti ergo te in manus traditoris illius falsi discipuli: tradidit ille te Iudeis, et tradiderunt te illi pessimi traditores Gentilibus ad illudendum, et conspuendum, et flagellandum, et crucifigendum. Dixisti et predixisti tu hec , et ecce facta sunt. Omnibus enim consummatis, ecce crucifixus es. Nec sufficit te uulneratum esse, quin et super dolorem uulnerum tuorum addunt, dantes tibi sitienti uinum myrrhatum bibere cum felle mistum.

26. Doleo super te, Domine mi rex, magister, et  pater, imo et frater, Domine mi Iesu Christe, amabilis ualde super amorem mulierum, cuius sagitta nunquam abiit retrorsum . Sagitte enim tue, id est doctrine tue, acute, quia uiuus est sermo tuus et efficax, et penetrabilior omni gladio ancipiti, pertingens usque ad diuisionem anime et spiritus . Nec declinat clypeus tuus in bello. Scuto enim bone uoluntatis tue coronasti nos. Hasta orationum tuarum non est auersa; quia etiam pro transgressoribus orasti ut non perirent; quanto magis pro amatis? Tu leone fortior. Etenim tu leo de tribu Iuda, superasti illum leonem qui circuit rugiens et querens quem deuoret . Tu aquila uelocior. Exsultasti enim ut gigas ad currendam  uiam , ad implendum mysterium incarnationis tue: donec sicut aquila prouocans pullos suos, expandisti alas brachiorum tuorum in cruce, et super nos uolitans assumpsisti nos, et portasti in humeris tuis, in fortitudine tua, ad habitaculum sanctum tuum, in domum familiaritatis et claritatis tue; ubi de oue et drachma perdita et inuenta fecisti conuiuium uicinis et amicis tuis beatissimis spiritibus, ipsos hilariter ad tuam congratulationem inuitans, faciens in celis gaudium de peccatore penitente. Et cum talis sis ac tantus, morte turpissima condemnaris, spiritumque in manus Patris commendando, capite inclinato exspiras.

27. uenite, queso, et condolete ei omnes qui gaudere desideratis in Domino. Attendite manu fortem  nostrum, quomodo contritus est; desiderabilem nostrum, quomodo 438 miserabiliter deformatus est; pacificum nostrum, quomodo in bello peremptus. Ubi est rubor roseus? ubi candor iuuenilis? ubi in corpore tam contrito decorem inuenies? Ecce defecerunt dies nostri diei Domini Iesu, qui solus est dies sine tenebris, et ossa eius sicut cremium aruerunt. Percussus est sicut fenum, et aruit cor eius; eleuatus est et allisus ualde: sed in decore extrinseco decorem simul uere et decus intrinsecus retinebat. Noli ergo deficere pro ipso in tribulationibus tuis, quia hunc speciosum forma pre filiis hominum uiderunt omnes in cruce, qui tantum exteriora intuebantur, et uiderunt eum non habentem speciem neque decorem: sed facies eius  abiecta est quasi deformis. De hac tamen deformitate Redemptoris nostri manauit pretium decoris nostri, sed decoris interni. Omnis enim gloria filie regis ab intus, . Senserat hec, que in Cantico Salomonis proclamat: Nigra sum, sed formosa, filie Ierusalem, sicut pelles Salomonis . Nisi corpus Domini Iesu deforme fuisset, cuius nigredinem supra pro parte exsecuti sumus; formositatem intrinsecam  quis enarrabit? Deformemur igitur et nos in corpore extrinsecus cum deformato Iesu, ut reformemur interius in anima cum formoso Iesu. Conformemur corpori uitis nostre in corpore nostro, ut reformet corpus humanitatis nostre configuratum corpori claritatis sue. Imitatores  simus Pauli apostoli, sicut ipse Christi , qui de se dicit, Christo confixus sum cruci : et alibi, Ego semper porto stigmata Iesu Christi in corpore meo . Bene portabat characterem passionis Iesu Christi in corpore suo, cui mundus mortuus erat, et ipse mundo. Fuscus effectus est, quia decolorauit eum sol passionis et caritatis Christi. Sciendum tamen, quod ea que diximus de deformitate corporis speciosi, non de naturali, sed de accidentali deformitate Domini diximus, non accusantes in ipso defectum nature, sed passionis caritatem commendantes.



CAPUT uI. De foliis uitis generaliter, id est de uariis Christi uerbis, ad uirtutum commendationem spectantibus.


28. Folia uitis pene omnium arborum foliis prestantiora sunt. Quid autem in foliis, nisi uere uitis nostre benignissimi Iesu uerba commendantur? Preeminet in foliis uitis: preeminet in uerbis Dominus iehsu. Senserant hoc Iudeorum ministri, qui missi ut adducerent Iesum, reuersi et culpati dixerunt: Nunquam locutus fuit homo sic . Non accusauerunt defectum trunci, pulchritudinem foliorum uidentes: imo per folia aliquid aliud quam quod uidebatur, in corpore debili latere senserunt. Senserat etiam Petrus, qui multis a Domino Iesu recedentibus, et interrogatis ab ipso duodecim  Apostolis, Numquid et uos uultis abire? respondit: Domine, quo ibimus? uerba uite eterne habes ; et nos ad quem ibimus? absit. Ac si diceret: Folia pulcherrima habes, que nos ab omni estu protegant. Da nobis ergo alium pulchriorem, id est meliorem te, et ibimus ad illum abs te. Quem quia dare non potes, qui omnia potes, ad quem ibimus relinquentes te? Senserat horum foliorum, id est uerborum benigni Iesu, uirtutem, que loquente ipso ad turbas, in foliorum pulchritudine singulari letata non cogitabat, nec tacite quidem, sed extollens uocem dixit: Beatus uenter qui te portauit, et ubera que suxisti . uere beata, imo beatissima terra, que talem tulerat uitem, uirgo Maria mater Iesu: uere et tu beata,  que foliorum pulchritudine considerata, inter tot calumniantium insidias sola ueritati testimonium audacter prebuisti. Sed credo quod iam nunc magnam habes, et maiorem habitura sis huius confessionis mercedem, ipsa ueritate, cui testimonium perhibuisti, iam te confitente coram Patre suo; et hunc nichilominus confessuro, cum dicet calumniatoribus suis: Non noui uos. Discedite a me, maledicti, in ignem eternum. Notis uero dicet: uenite, benedicti Patris mei . uiderunt uirorem foliorum uere uitis Petrus, et Ioannes, et Mattheus, qui ad unam uocantis uocem illi retia, iste telonium reliquerunt. Quis uirtutem uerborum benigni Iesu enumerare sufficiat? Que uirtus est uerborum, que uerbis illius non commendetur? Nulla  profecto.

439 29. uis autem audire uerba breuiter, que tanquam folia refrigerium nobis ab estu prestent uitiorum? Ad commendationem humilitatis dicit, Qui uoluerit inter uos maior esse, sit uester minister: et, Filius hominis non uenit ministrari, sed ministrare, et dare animam suam in redemptionem pro multis : et item, Qui se humiliat exaltabitur . Ad commendationem mansuetudinis contra iram, Discite a me quia mitis sum et humilis corde: et item, Beati mites, quoniam ipsi hereditabunt terram. Ad commendationem caritatis contra inuidiam: Diligite inimicos uestros, benefacite his qui oderunt uos et calumniantibus,  ut sitis filii Patris uestri, qui solem suum oriri facit super bonos et malos, et pluit super iustos et iniustos . Ad commendationem alacritatis ad exercitia spiritualia contra acediam, ait discipulis, uigilate et orate, ne intretis in tentationem : et alibi, Quoniam semper orare oportet, et nunquam deficere . Ubi intelligitur orationem non tantum esse uocis, sed deuotionis. Non enim semper clamare possumus motu labiorum; semper autem possumus bono desiderio feruere: quod ostendit Dominus loquens ad Moysen tacentem, Quid clamas ad me ? Desiderium uiri sancti, clamorem appellat; quia lingua profecto tacebat. Unde Dominus in Psalmo: Desiderium pauperum exaudiuit Dominus:  preparationem cordis eorum audiuit auris tua . Ad commendationem largitatis contra auaritiam, Date eleemosynam, et omnia munda sunt uobis : et illud, Facite uobis amicos de mammona iniquitatis; ut, cum defeceritis, recipiant uos in eterna tabernacula . De diuitiis iniquitatis, id est inequalitatis, hoc est, que nobis abundant, cum aliis deficiant, facimus nobis amicos, cum illas pauperibus erogamus; ut, si modo in illos misericordes existimus, per illos post hanc uitam misericordiam consequamur. Beati enim misericordes, quoniam ipsi misericordiam consequentur . Ad commendationem uero abstinentie contra gulam: Attendite, inquit, ne grauentur corda uestra crapula et ebrietate; et superueniat in uos  repentina dies . Et parabolam contexuit de diuite epulante quotidie splendide, qui mortuus petebat guttam aque, cum esset in tormentis, a Lazaro quiescente post mortem, nec poterat obtinere, recipiens perpetua mala pro uoluptate temporali transacta . Ad commendationem castitatis contra luxuriam: Audistis, inquit, quia dictum est antiquis, Non mechaberis. Ego autem dico uobis, quia quicumque uiderit mulierem ad concupiscendum eam, iam mechatus est eam in corde suo . Huius uerbi folio tegantur oculi nostri; ne si forte minus caute reserentur, eueniat quod Ieremias dicit: Ascendit mors per fenestras nostras . Fenestre quippe anime nostre sunt foramina sensuum nostrorum,  scilicet oculorum, aurium, narium, et oris: per quos quasi per fenestras quasdam mors ascendit, quoties ad aliqua criminalia appetenda reserantur. His et aliis uerbis plurimis, tanquam quorumdam foliorum umbra, per uitem nostram benignum Iesum ab estu uitiorum refrigeramur, et in uirtutum temperie refouemur.



CAPUT uII. De umbra foliorum uitis, id est de uerbis a Christo in crucem eleuato prolatis.

30. Sed quia gratior solet esse umbra foliorum uitis, cum ipsa eleuata super quamdam struem lignorum huc et illuc distenditur; uideamus si uera uitis nostra aliquando eleuata fuerit et distenta, et  si qua tunc ad nostram protectionem dulcium uerborum folia emiserit, contemplemur. Quod eleuata fuerit uitis nostra, ipsa testatur de se dicens, Ego si exaltatus fuero a terra, omnia traham ad me ipsum : item, Sicut Moyses exaltauit serpentem in deserto, ita exaltari oportet Filium hominis . Eleuatus ergo fuit, quia exaltatus. Manifestum est autem quod hec exaltatio de cruce dicta est. Et uide quam apte lignorum strues, super quam uites solent eleuari, crucem signet. Cancellantur enim, hoc est, ex transuerso componuntur: et sic super hec uitis eleuata distenditur conuenientius. Cancellantur ligna crucis: eleuatur in illam, distenditur brachiis et toto corpore uitis nostra, bonus 440 iehsu. In tantum enim in cruce  distensus fuit, ut numerari possent omnia membra eius. Ita enim dixit per prophetam: Foderunt manus meas, et pedes meos: dinumerauerunt omnia ossa mea . Quantum fossus fuit, supra dictum est: quantum autem distensus, nunc subiungitur, Dinumerauerunt omnia ossa mea. Ac si diceret: Tantum distensus sum dextrorsum et sinistrorsum, et a summo deorsum, ut corpore meo in modum tympanice pellis distenso, facile possent omnia ossa mea dinumerari. Respice in faciem Christi tui, o anima christiana, et eleua oculos tuos ad tormenta illius non sine lacrymis, et cor contritum non sine singultu, et uide quantam tribulationem et dolorem inuenit, dum quereret te, ut inueniret te. Laxa igitur oculos tuos, ut respicias in faciem  Christi tui. Ausculta auribus arrectis, sed in dolore tanto, quod proferat uerbum, et semel auditum pro pretiosissimo reconde thesauro in cubiculo cordis tui. Ecce positus est hic in immiti lectulo mortis sue, crucem dico. Extrema sponsi tui mandata conserua, si uis hereditatem incoinquinatam et immarcescibilem obtinere. Nec multa sunt, que moriens locutus est, facile seruabuntur a uoluntaria Christi sponsa.



CAPUT uIII. De foliis uitis in speciali, siue de primo uerbo Christi in cruce pendentis, Pater, ignosce illis; etc. Luc. cap. XXIII, u\. 34.

31. Septem sunt uerbula, que, quasi septem folia semper uirentia, uitis nostra, cum in crucem eleuata  fuit, emisit. Cithara tibi factus est sponsus, cruce habente formam ligni; corpore autem suo uicem supplente chordarum per ligni planitiem extensarum. Nam nisi ligno affigeretur expansus, neutiquam uerborum sonum ederet tanquam citharizans, quibus amplius delectareris. Obserua diligentius. Septem chordas habet cithara. Cantat tibi, ludit tibi, te ad audiendum inuitat, que illum ad loquendum potius debueras inuitare. uide ergo folia uitis tue, et indelebiliter ea memorie commendare memento. Hec autem septem diuersis modis ordinantur, quorum ordo non facile potest inueniri, cum non ab uno euangelista fuerint ordinata. Nos ergo eam secundum quod potuimus inuestigare, ordinamus.

 32. Luca referente cognouimus, quod cum crucifixus esset iehsu, dixit: Pater, ignosce illis, quia nesciunt quid faciunt. O folium uiride! o uerbum, summi Patris uerbo conueniens! Facit bonus doctor, quod iusserat. Orat non solum pro persequentibus et calumniantibus, sed etiam pro occidentibus se. Reconde in thesauro cordis tui hoc folium, ut quotiescunque inimici, memoriam abundantie suauitatis Iesu ualeas eructare, folium semper, tanquam clypeum, contra inimicorum insultus opponens. Orat Christus pro suis occisoribus: tu non orabis pro detractoribus?

33. Sed ipsam orationem diligentius uideamus. Pater, inquit. Quare nomen Patris ponit? Solent  pueri, aliquid affectuosius orare uolentes, nomen paternum nominare: ut naturalem dilectionem ipsis ad memoriam reducant, per quam facilius petitionis sue consequantur effectum. Sic et Redemptor noster miserator et misericors, patiens et multum misericors, patiens et multum misericors, et suauis in uniuersis, quamuis se a Patre sciret semper audiri, tamen nobis commendans cum quanto affectu sit pro inimicis orandum, nomen posuit caritatis. Tanquam si diceret: Per dilectionem paternam qua unum sumus, supplico tibi, ut exaudias me pro his occisoribus meis ignoscendo. Agnosce Filii tui amicitiam, ut inimicis ignoscas. Et idem quare sit ignoscendum, subiungit: Quia nesciunt quid faciunt. Quid hic dicemus? Numquid ignorabant se crucifigere  eum, quem crucifigebant? Nequaquam, sed quis esset ille quem occidebant, ignorabant. Si enim cognouissent, nunquam Dominum glorie crucifixissent . Nescierunt quid facerent; quia quantum deliquerunt, nescierunt. Sic cogitandum, sic orandum tibi, que sponsa Domini nuncupari desideras. Cum in te seuiunt inimici, cum obloquuntur, minantur, damna ingerunt, et cum in faciem cedunt, imo et cum occidunt; memento folii 441 uitis tue, sonum cithare tue recordare; sequere, id est, imitare sponsum tuum, et dic ex toto corde: O sponse, ignosce illis, quia nesciunt quid faciunt; id est, quantum delinquant, ignorant. Si enim scirent quantam beatitudinem amittant, quantam infelicitatem peccando incurrant, utique non  peccarent. Quid enim est quod omnes homines ad peccandum instigat, nisi ignorantia boni quod perditur, et mali quod peccando incurritur? Amittitur peccando optimus Deus, acquiritur pena gehennalis, quorum commutationem nullus appetit, nisi prorsus insanus. Et uere quicunque celi delicias amittentes scienter peccando penas infernales inuadunt, insani sunt: nesciunt ergo quid faciunt. Talibus ergo et pro nostra salute, et pro illorum ignorantia est ignoscendum, et pro ipsis orandum, cum grandi fiducia, quia tales preces aures Domini uiolenter irrumpunt. Nimirum exaudit ipse alios, in quo se uoluit exaudiri. Et exauditus fuit, cum ad predicationem Petri uno die tria millia, alio die  quatuor millia eorum, qui in necem Domini acclamauerant, sunt conuersi . Quanta in celestibus iucunditas, cum occisus occisorem, et quilibet lesus se ledentem orationibus suis perducit ad celum! O quanta fuit exsultatio Stephani super conuersione Pauli, qui suis orationibus ad fidem conuersus, postea pro fide Christi sicut ipsum lapidauerat, lapidatus est, et multa mala, que ante sanctis ingesserat, propter Christum sustinuit! Sequamur igitur et nos pro inimicis orando, ut illis simul et nobis eternam mereamur obtinere salutem.



CAPUT IX. De secundo folio uitis, seu de secundo uerbo Christi in cruce, Hodie mecum eris in paradiso. Luc. cap. XXIII, u\. 43.


34. Secundum uitis nostre folium, et secunda cithare nostre chorda est secundum uerbum Domini crucifixi, quod ait ad Latronem confitentem, et crucifixi consortium expetentem: Amen dico tibi, hodie mecum eris in paradiso. Quanti uiroris est hoc folium! O quantam dulcedinem resonat chorda ista! Quam subito ex hoste factus est amicus, ex alieno familiaris, de extraneo proximus, de latrone confessor! O quanta Latronis fiducia! omnis mali, nullius boni conscius sibi, transgressor legis, uite simul et substantie raptor aliene, positus in ianuis  mortis, in fine uite, desperatus de uita presenti, spem uite future quam toties demeruerat, nunquamque meruerat concipere, eam requirere non formidat. Quis hic desperet, Latrone sperante? Sed opere pretium est diligenter intueri qualis fuerit Latro iste; ne, si causam spei nesciamus, presumptionis uitium incidamus. Omnes amici et proximi, et noti, fratres quoque, imo et ipsi discipuli unanimes, et electi de mundo a Domino Iesu Christo, in tantarum pressurarum molestia, in tanta confusione, et tantis opprobriis, percusso pastore uelut erratice oues sunt dispersi. Fugerat quoque ille discipulus quem diligebat iehsu. Ille ardens a longe sequebatur, signorum immemores diuinorum, que Saluatorem toties uiderant operari, imo et ipsi in nomine  ipsius fuerant operati. Et nunc Latro inter tot improperia et miserias, imo et inter tot tormenta crucis et mortis prius non cognitum confitetur, et ab eo fiducialiter petit auxilium, qui auxilio uidebatur indigere. Quem discipulorum tanta audacia inflammauit? Fugerunt omnes eum, quem hactenus fuerant confessi dum uiueret: iste uero quem uiuentem negauerat, confitetur morientem.

35. Orat uero in fide, et spe, et caritate, dicens: Memento mei, Domine, dum ueneris in regnum tuum. Credit profecto in eum, quem Dominum et Regem appellat. Quis autem petit hoc, quod non sperat? Amat uero eum, cui coniungi desiderat. Quid tali oratori ille bonus Pater negaret, qui eum incitauerat  ut rogaret, presertim dum in sede sponsali, in die nuptiali sederet? Sedes sponsalis, crux erat, in qua uerus sponsus sponsam suam Ecclesiam sibi copulauit, ipsam sibi proprii sacrati sanguinis effusione subarrhans. Exaudiuit ergo Christus animam non iam Latronis, sed confessoris sui, sponsam suam, et orantem digna responsione confortauit: Amen dico tibi, 442 uere dico tibi, hodie mecum eris in paradiso. Cui tibi? Tibi, qui me confessus es in cruce tormentorum: mecum eris in paradiso deliciarum. Mecum, inquit. Mira benignitas! Non dicit simpliciter, eris in paradiso; uel, cum Angelis eris: sed, mecum eris. Satiaberis eo quem desideras: uidebis in maiestate, quem confiteris positum in infirmitate. Nec differo quod promitto; quia hodie  mecum eris. Bonus uero et dulcis iehsu cito exaudit, cito promittit, cito dat. Quis de tam pio exauditore, ueloci promissore, prompto redditore desperet? Sperauimus in te, qui nouimus dulce nomen tuum, quoniam non derelinques querentes te. Accedimus ergo ad te, o bone Iesu, mente qua possumus, sedentem in throno maiestatis; orantes, ut illuc a te, et ad te mereamur introduci, quo ingressus est tuus Latro, te confessus in throno crucis



CAPUT X. De tertio folio uitis, id est, tertio uerbo Christi in cruce, Mulier, ecce filius tuus, etc. Ioan. cap. XIX, u\u\, 26, 27.

36. Preparemus nunc uisum pariter et auditum cordis nostri ad uidendum tertium folium uitis nostre.  Mulier, inquit, ecce filius tuus. Ecce mater tua. uerbum bonum et suaue, uerbum mirabile, magnum continens pie caritatis affectum! Certe nos legimus Dominum Iesum, maxime cum ad etatem prouectam accesserat, carissime Matri sue familiarius adhesisse, et cum ipsa frequentius conuiuatum esse, et pre ceteris mitius allocutum. Sed quantus in ipso fuerat circa Matrem caritatis affectus iam corporaliter recessuro, breuibus intimauit uerbis. Et ut crucis sue taceam passionem, quanta circa beatam Matrem compassione mutua credis affectum fuisse cor eius mitissimum, quod tam ualido doloris sui gladio transuerberatum perfecte sciebat? Adauxit uulnerum passionem materna compassio, quam contritissimo corde, manibus complosis, oculis lacrymarum  torrente fluentibus, uultu contracto, uoce querula, et totis uiribus cordis destituta, uiriliter eum uidit sibi adstare pendenti. Quoties ipsam ad illa immitia uerecundos putas oculos eleuasse? si tamen eos aliquando inde deflexit, uel si pre nimio fluxu lacrymarum potuit intueri. Quoties ipsam propter uerecundiam uirginalem pariter et immensitatem doloris stantem, ut estimo, capite cooperto ingemuisse putas lugendo filium, et dicendo, Fili mi Iesu, Iesu fili mi! Quis mihi det ut tecum et propter te moriar, fili mi dulcis Iesu? Quoties ipsam pre immensitate doloris credis potuisse deficere, a quo ipsum summe miror etiam mortuam non fuisse? Moriebatur uiuens, uiuendo ferens dolorem morte  crudeliorem. Sed ne moriendo deficeret, a Filio pro ipsa mortalitate confortata est. Confortata est intrinsecus, exterius uero et uerbis et factis pie consolata. Quomodo stabat, iuxta crucem Iesu Mater eius? uere iuxta crucem stabat quia crucem Filii pre ceteris mater maiore cum dolore ferebat. Stabant et alie, sed proxima hec.

37. Cum ergo uidisset iehsu Matrem et discipulum stantem quem diligebat, dixit Matri sue: Mulier, ecce filius tuus. Ad discipulum autem: Ecce mater tua. Ac si diceret: Tu me filio corporaliter priuaris; unde tibi amicum pre cunctis dilectum in filium do, cuius presentia interim, dum absum, consoleris. Tu uero me patre spoliaris: unde hanc matrem mihi carissimam tibi in matrem do. Conseruate iura  mutue caritatis ad inuicem, tu istum filium, tu istam matrem habendo. O quam munificus factus es in nuptiis tuis, rex et sponse, bone Iesu! Quam large que habuisti omnia tradidisti! Ecce ipsis crucifixoribus tuis orationis affectum, Latroni paradisum, Matri filium, filio matrem, mortuis uitam, manibus Patris animam tuam, toti mundo signa potentie tue contulisti, pro redimendo seruo non ex parte, sed totum sanguinem ex multis et largis foraminibus effudisti, proditori tuo reatus sui penam, terre corpus non corrumpendum, sed ad tempus reddidisti.

38. Sed mouet me, quod cum dixisset, Mulier, ecce filius tuus; subiunxit, Ecce mater tua: cum utique etiam si hoc non subiunxisset, necessarium fuisset eam esse matrem 443 illius, qui in filium  sibi datus erat. Sed hoc mutue caritatis affectum mihi commendare uidetur. Sunt enim nonnulli, qui ab omnibus amari uolunt, sed nullos affectu mutuo complectuntur. Nolunt ut eorum labores et dolores alleuientur, et cum ferantur a pluribus, ipsi nullius onera uolunt portare, etc. Non hoc enim Christus docuit, aut fecit. Portauit enim onera tua, inuitans te, ut et tu onera portes illius, id est, ut tu passiones illius imiteris. Christus enim passus est relinquens nobis exemplum, ut sequamur uestigia eius . Hoc et docuit cum Matrem Discipulo, et Matri Discipulum mutuo commendauit: nimirum nolens ut caritas spiritualis ex una parte frigida remaneret; sed ut simul dormientes, id est, in uera et pura caritate simul quiescentes, mutuo calefiant, id  est, alter ab caritatis execitia mutuo accendantur. Hoc enim est efficax signum uere et pure caritatis, quod hi qui spiritualiter connectuntur per puram caritatem ad exercitia spiritualia alterutrum accendunt, ut deuotius orare, sepius genuflectere, frequentius disciplinam corporalem suscipere libeat; precipue cum nec inuideat, imo ut congaudeat amans quisque, si tertius uel quartus, uel plures ad caritatem illius quem amant, se adiungant: dummodo tales sint, quorum familiaritas non sit suspecta; et in his omnibus, et in his similibus caritatis feruore perseuerantiam conseruent. Non enim bonum uidetur habuisse fontem riuus caritatis aliquando decrescens. Amemus ergo et nos inuicem,  et amoris efficaciam operibus approbemus; quia talis caritas ex Deo est, que finis est precepti, et que legem implet.



CAPUT XI. De tribus caritatis speciebus, per tria priora uerba commendatis.

39. Sed in tribus uerbulis pertractatis tres caritatis species mihi commendari uidentur. Una, que habetur ad inimicos etiam reconciliari nolentes, de qua dicit Ioannes, Diligamus Dominum, qui dilexit nos , cum adhuc essemus inimici: et hoc est summa et magis admiranda dilectio. Diligere enim inimicos magis diuinum est quam humanum. Secunda, que habetur ad eos qui aliquando fuerunt inimici, sed petita reconciliatione, in gratiam  sunt recepti: unde Paulus, Reconciliati sumus Deo per sanguinem ipsius . Tertia, que habentur erga eos qui nunquam fuerunt inimici: de qua idem, Operemur bonum ad omnes, maxime autem ad domesticos fidei . Prima autem caritatis species nobis commendatur in primo uerbo, ubi Dominus iehsu orat pro inimicis. Secunda, ubi Latroni petenti paradisum promittit. Tertia, ubi amicos precipuos committit. Tegamur ergo horum umbra foliorum. Audiamus et exaudiamus hos nostre cithare sonos dulcissime modulantes, et a feruore omnis inuidie, odii, ire, et ab omni amaritudine detractionis, adulationis, simulationis, adiuuante Domino qui est uera caritas, temperemus ipsum in omnibus caritatis speciebus,  animo simus et operibus imitantes.



CAPUT XII. De quarto folio uitis, seu quarto uerbo Christi in cruce, Deus, Deus meus, utquid dereliquisti me? Matth. cap. XXuII, u\. 46.

49. Sed iam ad quartum folium uidendum, et quartam chordam audiendam, oculum simul et aurem cordis adaptemus. Acutos petit hoc folium oculos, aures bene purgatas hec chorda: imo et ipse purgare et acuere potest aures et oculos, quia iam non simpliciter hoc uerbum ut cetera dicit Dominus iehsu; sed ut testatur euangelista, circa horam nonam exclamauit iehsu uoce magna, Heli, Heli, lamma sabacthani? quod est interpretatum, Deus meus, Deus meus, utquid dereliquisti me? Qui oculi folium hoc  non uideant? Que aures hanc chordam non audiant? Quare ergo clamauit, nisi ut fortius audiatur? Quanti fuit doloris, putas, acerbissima hec magnitudo, cum hoc Dominus iehsu toto corpore distensus clamabat? Sed caue ne propter clamorem putes ad impatientiam dilapsum Dominum Iesum; cum enim in 444 summa crucis esset amaritudine, nichil exiuit de eius corde, nisi dulcedo. Patientiam enim, sicut in sequenti folio et chorda ostendemus, in amarissima passione retinuit; et sui doloris magnitudinem ostendit: quod in beato Iob, qui interpretatur Dolens, et uerbis et factis eius prius ostensum fuit; qui auditis nuntiorum uerbis amaritudinem animi foris ostendit in uerbis. Scissis enim uestibus et tonso crine capitis  corruit in terram. Ecce magnitudo doloris. Post hoc ait: Dominus dedit, Dominus abstulit; sicut Domino placuit, ita factum est: sit nomen Domini benedictum . Ecce uirtus patientie. Si patienter sustinuit Iob miserias suas, quanto patientius putas Dominum Iesum sustinuisse crucem suam, pro qua sustinenda uenerat?

41. Quod autem hec uerba loqueretur ex persona hominis assumpti, cui cum ipso Deo Filio una persona fuit, patet per hoc quod ait, Domine Deus meus: quod utique non diceret ipse qui unus est Deus cum Patre, nisi hominem assumpsisset. Quid est autem hoc quod ait, Utquid me dereliquisti? numquid Pater unum suum Filium poterat derelinquere? Absit. Sed pro toto corpore suo, id est, pro se et pro tota Ecclesia,  loquitur ista. Caput enim nostrum Dominus iehsu uolens unitatem commendare, et caritatem suam quam habet ad Ecclesiam sponsam suam, se quoque omnibus membris suis passurum ostendit: quia nunc in capite sustinuit passionem, hoc est, in proprio corpore, quod assumpsit de uirgine. Clamat autem se derelictum, qui derelinqui non poterat; quia multa membrorum suorum ad tantam tribulationem erant uentura, ut a Deo derelicta penitus uiderentur. Quorum personam gestabat ille, qui dicebat: Qui custodiebant animam meam, consilium fecerunt in unum, dicentes: Deus dereliquit eum, persequimini, et comprehendite eum, quia non est qui liberet eum . Quod et ipsi benigno Iesu in tormento crucis improperatum est: Si Filius  Dei es, saluum te fac .

42. Potest et ita accipi, quod Dominus preuidens aliquos, imo plurimos in corpore suo, qui ab unitate Ecclesie sue per hereses, siue per alia criminalia peccata erant recessuri, illorum personam in se transfigurando, clamabat: Utquid dereliquisti? Ac si diceret: Quare aliquis eorum abiit retrorsum, ut pereat ab unitate corporis mei, qui tanto cruciatu mihi sunt uniti? Unde ex persona martyrum dicitur in Psalmo: Adhesit in terra uenter noster . Per uentrem, qui est mollior et infirmior pars hominis, signantur illi qui carentes patientia et firmitate perseuerantie, et propter hoc in acerbitate tormentorum deficientes, adheserunt in terra, id est, terrenis consiliis et actionibus  consenserunt. Nos autem qui adhuc in tribulationibus quotidianis uersamur, qui spectaculum facti sumus mundo et Angelis et hominibus, et tanquam purgamenta huius mundi et peripsema omnium usque adhuc ; inenarrabilem spiritus fiduciam concipiamus ex hoc precipue, quod ipse Dominus consolator omnium pressurarum, tanta unitate spiritus et caritatis nobis coniunctus est, ut etiam personam nostre infirmitatis in se tam manifestis uerbis transfigurare dignatus sit: qui adhuc etiam apud Patrem ostensione uulnerum suorum interpellat pro nobis, orans ne derelinquatur in inferioribus membris suis, qui in se capite nequaquam potuit derelinqui. Et quomodo membra deperirent, que in uoluntate capitis  sui suam sciunt constare salutem? Numquid aliquod membrorum est in mortali corpore nostro, cui non condoleat caput nostrum? Si affligitur pes uel manus, statim clamat caput per linguam: Cur affligor? Clamabat Dominus ad Saulum in membra sua seuientem, Cur me persequeris?  cum ipse tamen securus remaneret in celo. Benedictus sit Dominus iehsu, qui primo in se pro nobis, nunc uero etiam nobiscum in nobis pati dignatur tribulationem, quam exigente iustitia patimur, suam reputans et clamans, Cum ipso sum in tribulatione ; ut securius confidamus.



445 CAPUT XIII. De quinto folio uitis, seu quinto uerbo Christi in cruce, Sitio. Ioan. cap. XIX, u\. 28.


43. Quintum folium, siue quinta chorda breuis quidem uidetur, sed si discutiatur, si diligentius consideretur, ad amoris indicium efficacissima poterit inueniri. Ait enim euangelista: uidens iehsu quia omnia consummata essent, ut implerentur Scripture, que implende erant, ille utique que dicunt. Dederunt in escam meam fel, et in siti mea potauerunt me aceto . Subiungit enim euangelista: uas ergo positum erat aceto plenum; et currens unus impleuit spongiam aceto, et circumponens hyssopo, dabat ei bibere.  Alter uero euangelista plenius exponens quomodo  Scriptura sit impleta, etiam fellis facit mentionem, ita dicens: Et dabant ei uinum myrrhatum bibere cum felle mistum . Fractis membris omnibus, dulcis iehsu uoluit puniri et linguam. Dedit ergo ei illa uitis aliena conuersa in amaritudinem de fructu suo potum amarum, potum non potandum, sed potius degustandum; quia ad penam lingue sufficit acetum gustasse.

44. Sed licet hec ad impletionem Scripture in ueritate patrata sint, tamen hoc uerbo, Sitio, aliquid aliud significari uidetur. Puto enim quod hoc liquido immensitatem nobis ardentissime caritatis uoluit commendare, quia ab homine sitiente multo ardentius desideratur potus, quam cibus ab esuriente. In  se ergo ostendens Dominus iehsu desiderium illius rei que ardentissime concupiscitur, per illam figurari ardorem sue caritatis ostendit. Licet etiam ueraciter possumus accipere, quod sitiuerit, qui per totum corpus sacrati sanguinis effusione siccatus, ossa habuit sicut cremium arefacta. Sed non satis credibile est ipsum de siti corporali dixisse, ut potum peteret carnalem, qui in instanti se sciebat carnaliter moriturum: sed potius desiderium ardentissimum salutis nostre ipsum credimus sitiuisse. Sed est quod moueat nos, quia cum instaret hora passionis extreme, procedens ad orationem Dominus iehsu procidit in faciem suam, orans et dicens, Mi Pater, si possibile est, transfer hunc calicem a me : et hoc non tantum semel,  sed secundo et tertio fecit. Per calicem quem bibiturus erat, procul dubio passionem significans, quam erat passurus: nunc uero eodem calice passionis iam ebibito dicit, Sitio. Quid est hoc? ante quam gustes, o bone Iesu, petis calicem omnino auferri: et postquam ebibisti, sitis. Ut uideo, mirabilis potator es tu. Numquid uino iucunditatis, et non potius uino compunctionis et summe amaritudinis repletus fuit calix tuus? Imo uero compunctionis amarissime plenus est, qui non sitim, sed potius potandi fastidium generare deberet.

45. Sed, ut existimo, ante passionem calicem ipsius Patris a te transferri orasti, non ut passionem  declinares pro qua ueneras patienda, et sine qua salus humano generi non adesset: sed ne putaret quis te uerum hominem amaritudinem non sensisse propter claritatis unionem, uerbis petentibus calicem a te transferri semel, et bis, et tertio summam acerbitatem passionis tue dubitantibus indicasti; nobis quoque te sequentibus doctrine et exempli formam prescripsisti, quod imminentibus periculis, etiam cum ad utilitatem nostram pertineant, posse et debere a nobis Dominum frequentius exorari, ut flagella iracundie sue a nobis dignetur auertere; nichilominus et si tamen ablata non fuerint, exemplo passionis tue gratanter, patienter et uiriliter cum omni perseuerantia toleranda sunt. Quando autem passionis calicem, quem antea rogaueras  auferri, iam exhausisti, dixisti: Sitio. Dilectionis erga nos tue magnitudinem commendasti, tanquam diceres: Quamuis passio mea tam acerba fuerit, ut quantum ad humanitatis sensum illam declinare potuerim; tamen tua, o homo, me caritate uincente, et ipsa tormenta crucis superante, adhuc plura et maiora, si necesse sit, sitio subire tormenta. Nihil enim est quod detrectem pro te pati, pro cuius pretio animam meam pono. Imitetur ergo quelibet fidelis anima sponsum suum dulcem Iesum, tante amaritudinis poculum 446 sitientem pro ipsa, pariter et ebibentem: et sicut ipsa etiam pro ipso ebibat per aduersa presentia; sitiat quoque et ipsum dulcissimum sponsum suum, cuius dulcedinem ex amaritudinibus presentibus melius poterit considerare,  malisque exhaustis propter eum confidentius ipsum sitire poterit, et dicere cum propheta, Sitiuit anima mea ad Deum fontem uiuum; quando ueniam et apparebo ante faciem Dei?  et iterum, Sitiuit in te anima mea, quam multipliciter tibi caro mea .



CAPUT XIu. De sexto folio uitis, id est, sexto uerbo Christi in cruce, Consummatum est. Ioan. cpp. XIX, u\ 30.

46. In sexto folio uitis, siue in sexta chorda cithare nostre nobis uirtus perseuerantie commendatur. Ait enim euangelista, quod cum accepisset dulcis iehsu amaritudinem aceti, dixit: Consummatum est. Quid est hoc? Supra dictum est, quod uidens  Dominus quia consummata sunt omnia, ut implerentur Scripture, ait, Sitio: et cum gustasset acetum sibi porrectum subiunxit, Consummatum est. Consummatum quippe est, id est, perfectum fuit testimonium Scripture, que dicit: Dederunt in escam meam fel, et in siti mea potauerunt me aceto . Et per hoc omnis Scriptura que de ipso erat, consummationem accepit. Sicut ergo caput nostrum pro peccatis nostris acerbitatem sustinens passionis usque ad consummationem, id est usque ad perfectionem omnium Scripturarum, que de ipso erant, perseuerauit patienter: ita et nos, si huius capitis membra esse uolumus, in omnibus aduersitatibus nostris uirtutem perseuerantie conseruemus, ut ad finem omnium passionum nostrarum  ipso benigno Iesu duce uenientes, cum ipso confidenter possimus dicere, Consummatum est. Hoc est, Tuo adiutorio, non mea uirtute, bonum certamen certaui, cursum consummaui, fidem seruaui. Redde ergo quod legitime certantibus in agone, te promittente, repositum est, scilicet coronam iustitie, quam tu iustus iudex reddes in tua die, in illa die, que nubilum non habet; in illa die, que in atriis tuis melior erit super millia dierum, in qua tu solus, id est singulariter sol eris o sol iustitie, benigne Iesu Christe, lucens in uirtute tua, reddens temetipsum in premium sempiternum omnibus, qui perseuerauerunt in agone certaminis! Recipient enim a te splendorem sempiternum, in quo sine fine felices letantur.

 47. Hunc autem splendorem nullus poterit adipisci, nisi qui perseuerauit usque in finem. Quia nimirum uirtus boni operis perseuerantia est, huic soli redditur corona iustitie. Quid enim prodest, esse bonum, esse sapientem, esse potentem, si non perseueraueris usque in finem? Bonus erat Saul et optimus; quia docet Scriptura quod non erat uir melior eo in populo Isrel. Sed ad quid deuenit? Cecidit et reprobus factus est; ita ut non obediret uoci Domini, prophetam contemneret, a spiritu malo uexaretur, uirum innocentem persequeretur usque ad mortem; tandem uero consuleret pythonissam, et ab alienigena miserabiliter interiret. Quis uero sapientior Salomone? Sed deficiens a preceptis Domini, et coniunctus mulieribus gentilibus, fabricauit  diis, imo demonibus illarum templa, ita ut ipse cum illis idola adoraret, tanto magis in stultitia desipiens et deiectus, quanto prius in sapientia fuerat eleuatus. De quantis legimus in uitis Patrum, uiris potentibus in uigiliis, et in ieiuniis, in laboribus supra modum humanum, imo et in miraculis coruscantibus, qui ceciderunt, quia non perseuerauerunt usque in finem? Qui perseuerauerit usque in finem, Dominus inquit, hic saluus erit . Finis, non pugna coronat. Lauda nauigantis felicitatem, sed cum uenerit ad portum. Unde

Cepisti melius, quam desinis: ultima primis
   Cedunt; dissimiles hic uir et ille puer. 
 O quantum humilitatis tibi iure incutiet et timoris, cum aduerteris summum Angelorum cum magna multitudine sequacium suorum in celo cecidisse, hominem protoplastum cum uxore sua a paradiso eiectos fuisse; tot bonos sapientes, potentes in terra nostra periisse, quia 447 ad bonorum operum consummationem non peruenerunt! Est enim alius alio iustior; et nescit utrum amore, uel odio dignus. Quare? quia ignorat si perseueraturus sit, si coronandus sit.

48. Est autem efficax medicamentum quod huic timori apponamus: uidelicet fiduciam, spem et fortitudinem nostram ponamus in eo, cui canit Psalmus, Adiutor meus, tibi psallam; quia Deus susceptor meus es, Deus meus, misericordia mea : et de quo Isaias, Ecce Deus saluator meus, fiducialiter agam et non timebo: quia fortitudo mea, et laus mea Dominus, et factus est mihi in salutem . Quicumque enim ceciderunt, ideo profecto ceciderunt, quia magis de se, quam de Deo presumpserunt. Aedificauerunt quippe domum intentionis sue super arenam. Imminente ergo tempestate tentationum fluxerunt flumina, id est concupiscentie transitorie persuadentes appetitum; et flauerunt uenti superbie et uane glorie, et cecidit domus illorum, et omnia facta eorum destructa sunt: quia super arenam, id est semetipsos, edificauerunt , de propriis nimirum uiribus confidentes. Nos autem multo melius fundamentum ponentes, illum scilicet de quo dicit Apostolus, Fundamentum  aliud nemo potest ponere preter istud quod positum est, quod est Christus iehsu , securi edificemus super illud bona opera, que quamdiu illi inheserint fundamento, corruere non poterunt, donec ipso adiuuante qui cepit, ad consummationem debitam perducantur.



CAPUT Xu. De septimo folio uitis, seu de ultimo uerbo Christi in cruce. Pater, in manus tuas commendo spiritum meum. Luc. c. XXIII, u\ 46.

49. Nunc uero ultimum folium uitis nostre, uel ultimam chordam cithare nostre consideremus; ut indelebili memorie commendemus, imo et ore indefesso semper ruminemus. Pater, ait bonus ille iehsu, in manus tuas commendo spiritum meum. Littera  plana est. Quid est autem, quod ille ceternus et consubstantialis Patri Filius animam suam ita manifeste in manus Patris commendabat, cui non minus commendata etiam esset, si hoc non dixisset? In Euangelio Ioannis habemus, quod cum Dominus iehsu suscitaturus esset Lazarum, dixit: Gratias tibi, Pater, ago, quia me semper audis; sed propter astantes dixi, ut ipsi credant quia tu me misisti . Ita profecto et nunc. Quamuis sciret animam suam sanctissimam Patris esse manibus commendatam, qui paulo ante dixerat, uenit princeps huius mundi, id est satanas, et in me non habet quidquam : tamen ut erudiret nos, qui terra sumus et cinis, ut spiritum nostrum disceremus  Patris eterni manibus commendare, ne ab huius mundi principe, cum a corpore egressus fuerit, comprehendatur, qui in nobis, heu! non pauca que ad ipsum pertineant, inueniet; cum ipse qui peccato nil debebat, imo etiam qui tollere peccata aduenerat, spiritum suum purissimum a purissimo corpore egressurum, non utique necessitatis, sed exempli gratia, Patris sui manibus commendauit. Quod et nos sub spe gratie et misericordie poterimus facere, si sub umbra foliorum premissorum latuerimus; si sonos chordarum cithare nostre auribus cordis audierimus: scilicet, si oremus pro inimicis; si penitentibus qui in nos peccauerunt, ex toto corde remiserimus; si proximis nostris mutuam rependerimus caritatem; si in omnibus tribulationibus  nostris sperauerimus in eo qui propter nos homo factus est, ut unitus nostre nature esset nobiscum; si ardenti desiderio proximorum salutem desiderauerimus; et postremo si in bonis operibus ad consummationem perstiterimus: in quantum hec egerimus fiducialiter poterimus dicere eterno Patri cum Domino Iesu, In manus tuas, Domine, commendo spiritum meum. Semper orantes dum uiuimus, ut in his uerbis, quibus ipse spiritum emisit, prestare dignetur nos etiam spiritum nostrum emittere, et suis efficaciter manibus commendare.

50. Ecce secundum quod potuimus, non quod debuimus, nec secundum quod uoluimus, uitis nostre desuper extense folia septem uestre ostendimus caritati: que non satis est tantum intueri,  sed potius est accedendum, 448 et sub umbra illorum sedendum, ut possimus cum sponsa ueraciter dicere, Sub umbra illius quem desiderabam, sedi . Cuius? Illius sponsi utique, cuius folia umbram tanto habent latiorem, quanto ipse sponsus uerbum summi Patris uerba habet uirtutibus amabiliora uicinioraque saluti, magis accommodata pietati, et omnium intellectui propiora. Quamuis enim in omnibus Prophetis et Apostolis locutus est ille bonus iehsu; nullius tamen uerba reperies omnino, que ita et fortibus et infirmis, id est doctis et indoctis, sapientibus conueniant et insipientibus, ut uerba doctissimi uerbi Domini Iesu. Nam sicut ait quidam,

Dulcius [gratius] ex ipso fonte bibuntur aque.  

Sciendum autem quod in umbra foliorum istorum, id est in uerbis Domini, meditandum est die ac nocte: quorum umbra tunc profecto protegimur, cum quoties a uitiis aut diabolo tentamur, per tractatores aliquid uerbum de Scripturis euangelicis nobis adducimus, cuius monitis et auctoritate irruentibus in nos uitiis resistamns. uerbi gratia, si tentatus a superbia uidelicet, ut uelis preesse, subesse nolis: occurrit tibi statim uerbum Domini dicentis, Qui uoluerit inter uos primus esse, sit omnium seruus: quia sicut qui se exaltat, humiliabitur; ita qui se humiliat, exaltabitur . Si infestat te ardor iracundie, habes statim  folium uitis nostre, quod illi feruori opponas, uerbum illud scilicet, quod omnis qui irascitur fratri suo sine causa, reus est iudicio : et sic contra singula tentamenta uerba inuenies, quibus ab estu uitiorum defendi possis, et uirtutem temporis confouere ipsa uite benigno Iesu nobis prestante subsidium.



CAPUT XuI. De iucunditate florum uitis, id est de uirtutibus Christi.

51. Deinde ad florum iucunditatem animum inclinemus, imo uere eleuantes uideamus quomodo floruerit uitis nostra. Floruit enim et tanto uberius, iucundiusque ceteris, quanto ipsa melior omnibus, cuius magnificentia eleuata est super celos; sub  cuius pedibus omnia sunt subiecta; quamuis nostra caritate deuinctus, ad tempus paulo minus ab Angelis fuerit diminutus. Nam propterea exinaniuit semetipsum, formam serui accipiens; et plantatus est in terra nostra, et corporis nostri deformitatem accepit. Fronduitque, et floruit, et fructus plurimos attulit; ut per hoc quod nostre humanitati unitus est, sue diuinitati nos uniret. Sed quia sine flore non peruenitur ad fructum; floruit ille benignus iehsu. Qui sunt flores eius, nisi uirtutes? Floruit enim mirabiliter et ualde singulariter et excellenter uitis hec, non uno florum genere, sicut alie uites et arbores; sed omnium florum speciem in se continebat. Aliorum enim sanctorum alius alio castior, alius alio patientior, alius alio in caritate feruentior:  ista uero, uitis omnibus Angelis et hominibus in humanitate, patientia, castitate, caritate, et ceteris uirtutibus omnibus preeminebat. Habuit ergo uitis ista uera non unius, sed omnium florum speciem: uiolam humilitatis, lilium castitatis, rosam patientie et caritatis, et florem abstinentie, quam crocum appellamus. Quam iucundus, et putas, erit fructus uitis nostre tanta iucunditate florentis!

52. Sed iam singula etiam de his floribus uitis nostre ipso annuente aliqua disseramus: hoc tamen preuiso, quod flores in iucunditate uisus, et in suauitate odoratus maxime considerantur; comedi uero non solent, nisi quod apes de quibusdam floribus cibum dulcissimum sugendo colligunt. Diximus autem quod nullus flos, id est, nulla uirtus per quemcumque  florem significata, deest uiti nostre. Que enim uirtus deesset Domino uirtutum?



CAPUT XuII. De flore humilitatis, que est uiola.

53. Primo ergo de flore humilitatis, id est de uiola, uideamus. Quare flos uiolaceus humilitatem significet, statura, situs, odor, color, et uis ipsius floris manifestant. Statura enim, id est quantitas ipsius, modica est. 449 Quis enim flos hoc flosculo minor est? Nam et humiles in oculis suis parui sunt. Sic enim ait de se ille Apostolus, qui omnibus plus laborauerat: Ego sum minimus omnium Apostolorum, qui non sum dignus uocari apostolus . uides, hic magnus, quam paruus sibi erat?  Et miro modo fit ut his quibus conscientia secura est, qui nichil sibi conscii sunt, tam humilia de semetipsis sentire contingat. Situs huius floris terre est proximus, et optime. Ita enim habes docentem Apostolum, Non alta sapientes, sed humilibus consentientes . Non habent hanc proprietatem istius floris, qui se aliis meliores putant, uel aliis meliores uideri uolunt, quamuis sibimetipsis parui sunt. Sunt enim nonnulli, qui quidem in conscientiis suis se subiectos iudicant, sed tamen uideri foris uolunt aliis meliores. Isti staturam huius floris habent qui sibi intus in animo paruisunt: situm uero non habent, quia uolunt foris super alios eleuari, de quibus dicit Salomon, Mensura et mensura, pondus et pondus, abominatio est Domino . Et in lege Moysi duplex pondus prohibetur haberi . Duplex quippe pondus habet, qui sibi malorum conscius, malum se iudicat; aliis uero uult foris bonus, et aliis melior apparere: suo iudicio terre proximus est, et aliis cupit eleuatus uideri. Agitantur hi, quicumque tales sunt, uitio hypocrisoos, de quibus in sermone, quem de paruis conscripsimus, plenius sumus elocuti.

54. Odor uiole suauis est, salubris, quia etiam apud ipsos superbos laus humilitatis exaltatur. Ipsa enim fama laudabilis, suauitas est odoris, et uere salutaris est: et nonnunquam de laude humilium auditores emendantur, etiamsi sint tales qui istum odorem amittant, licet, diligenter considerent. Color, sicut apparet, abiectus est, illis precipue qui  uirtutem flosculi ignorant: sed uim floris agnoscentibus fit etiam ipsius floris despectio commendabilis et dilecta. Hoc in ipsius humilitatis magistro benigno Iesu facile agnoscemus secundum illud uerbum Apostoli: Nos, inquit, predicamus Christum crucifixum, Iudeis quidem scandalum, Gentibus uero stultitiam; ipsis uero uocatis sanctis Christum Dei uirtutem et Dei sapientiam . Nimirum Christus crucifixus uiola est. In cruce enim humillimus factus est. In hac humilitate solum colorem intuentibus Iudeis et Gentibus ipse color uilis apparuit; nobis uero qui uirtutem agnoscimus passionis, ipsa etiam humilitas despecta, humilitas Christi placet, et per humilitatem maxime commendatur. Despectui ergo coloris adiungatur que latet  uirtus floris interior; ut per interiorem uirtutem, hoc quod exterius uile uidetur, non contemnatur, uerum amplius diligatur.

55. Nunc ergo perfectiori et puriori oculo intueamur, quantum floruerit ille flos singularis, de quo scriptus est: Egredietur uirga de radice Iesse, et flos de radice eius ascendet, et requiescet super eum Spiritus Domini . Bonus flos, super quem Spiritus Domini sanctus requiescit, et licet flos hic noster Dominus iehsu qui de se dicit, Ego sum flos campi , omnium in se florum habuit uirtutem et decorem sine diminutione aliqua; nulli tamen flori magis conuenit, quam uiole, ut in eo Spiritus sanctus requiescat. Nec ego hoc affirmo,  sed ipse qui dicit: Super quem requiescet spiritus meus, nisi super humilem et quietum, et trementem sermones meos?  Quid apertius? Numquid non potuisset ponere rosam patientie et caritatis, lilium castitatis, crocum abstinentie, cum uellet ostendere requiem Spiritus sancti? Quibus pretermissis, uiolam posuit humilitatis, cuius pediseque sunt quies et timor que postponuntur. Non enim possunt moueri uiole, id est humiles, a uento superbie, qui semper querit alta corda que concutiat, sicut quidam ait:

Summa petit liuor, perflant altissima uenti. 
Dum enim inueniuntur humiles, non possunt moueri. Quiescunt ergo, et spiritum super se quiescentem  non excutiunt, dum nec superbie, nec inuidie uento commouentur. Est et timor non quilibet perdende pecunie, non bonorum transitoriorum, sed timor sermonum Domini humilitatis pedisequa; quia dum humilis nichil de sua uirtute presumit, sermones Domini pro sua consolatione attendens, semper timet ne non adimpleat precepta, ne Patrem precipientem sua transgressione offendat. 450 Bonus ergo flos iste quietem generans et timorem, utique genitorem securitatis, quia scriptum est, Qui timet Deum, faciet bona . Pro quibus factis quid dabitur mercedis, nisi securitas sempiterna?

56. Bonus profecto flos uiola, qui florem celestem uerbum eterni Patris in uterum terreni floris beatissime uirginis mirifica dulcedine sui odoris attraxit,  ipsa attestante que ait: Exsultauit spiritus meus in Deo salutari meo, quia respexit humilitatem ancille sue. Quid dicis? numquid non alios flores habes? Habeo, inquam. Tota enim floreo, nullius floris expers, quia nulla uirtute careo, cum tota speciosa sim, et macula non sit in me. Habeo lilium castitatis, quia prima uotum conseruande uirginitatis uoui Domino. Habeo rosam caritatis, quia si non usque adeo dilexissem Dominum, unde mihi tanta fiducia, unde tanta audacia, ut nouum aliquid puellula tenera et uerecunda et adhuc sub parentum iure et preceptis legis constituta inchoarem? Sed, ut uerum fatear, audacem faciebat amor: cegit rosa ardens, seruilem timorem deuorans, ut facerem nouum uotum,  et singulare lilium, ut possem quandoque dicere dilecto meo: Candida sum et rubicunda, sicut et tu candidus et rubicundus. Habeo et alios quoscumque flores, sed nullum horum tanta dignatus prerogatiua respexit in me Dominus, ut florem uiole mee: Respexit enim humilitatem ancille sue. Et uultis uidere omnes, cui mutuaui flores meos, quantum ex flore sim consecuta? Ecce enim ex hoc beatam me dicent omnes generationes . Ex hoc dico, quia respecta sum a Domino. Flos uiole mee, quia nardus mea dedit odorem suum, que idem significat quod uiola, id est, humilitatis uirtutem, cuius fragrantia delectatus est Rex, Filius Regis, Deus Dei Filius, cum esset in accubitu suo , id est, in sinu Patris; et odore  tam delectabili quasi quadam illius uiolentia tractus est in me, et uoluit concipi flos in flore intra florem, id est, intra Nazareth, quod interpretatur Flos, ut fieret ipse flos florens, hoc est Nazarenus. Concordant omnia flori. Concipitur flos manens in flore, hoc est, in Nazareth. Bonus ergo omnino, et optimus uiolaceus flos, qui odoris sui fragrantia, quasi quodam delectabili uinculo, florem celi in uterum nostri floris humilis uirginis inclinauit.

57. Discant omnes, sed pre omnibus, mundi flores, id est uirgines, qui in tota Ecclesia Dei excellunt, tanquam flores in gramine, quod uirgo uirginum prima, uirginum deuotarum sanctissima et castissima omnium, summam gloriam ponit in uiola humilitatis, licet in ea candeat singulariter lilium  castitatis, rosa caritatis rubescat. Nolite gloriari, uirgines, de castitate corporali, licet illa sit laudabilis uirtus. Sed quanto maiores estis uos, tanto humiliate uos in omnibus, ut inueniatis gratiam apud Deum. Non enim castitatem respexit Dominus, sed humilitatem ancille sue. Si uultis oculo misericordie, oculo gratie a Domino respici, humiles estote. Humilibus enim, Scriptura ait, dat gratiam ; quia respexit humilitatem ancille sue . Si uultis lampades uestras esse refertas oleo, cum sponsus ad nuptias uenerit, id est, si uultis integram et letam conscientiam habere , nolite de altitudine lilii uestri, id est, de puritate castitatis uestre, alta sapere. Nolite laudem exteriorem  appetere: ne clauso ostio regni celorum, dicat uobis sponsus, Amen dico uobis, nescio uos; et a se excludat, qui respexit humilitatem ancille sue. Multe enim uirginum excludentur, quia superbarum nulla ingredietur. Humilium uero nullus, nec coniugatus, nec uirgo, nec uidua merebitur expelli. Arcta est ianua regni celorum, nec recipit nisi paruos. Tumidi repelluntur, imo nequaquam possunt accedere, cuiuscumque sexus siue conditionis fuerint uel etatis. Et breuiter dico, Nulla uirtus accedit, nisi ad humilitatis uiolam fuerit inclinata. Dicit enim et docet hoc ipse humilitatis Magister, qui aduocans paruulum statuit eum in medio discipulorum, et dixit: Nisi conuersi fueritis, et efficiamini  sicut paruulus hic, non intrabitis in regnum celorum . Numquid posuit ibi in exemplum discipulis lilium castitatis Ioannem, uel rosam caritatis Petrum, qui et tunc presentes erant; quorum prior ab ipsis nuptiis, ut 451 asseritur, uocatus fuit et electus a Domino; sequens uero trina confessione Domino benigno Iesu, cui mentiri non potuit, perfecte caritatis affectum contestatus est? sicut enim Ioannes de speciali prerogatiua castitatis, ita Petrus de feruentiori caritate commendatur. Nec tamen istos in exemplum posuit celorum ianuam intraturis; sed paruulum humilitatis uirtute precelsum.

58. uideamus ergo quantum in se istam uirtutem omnium uirtutum Dominus commendauit. Primo  uerba eius attendentes, ubi ait: Discite a me quia mitis sum et humilis corde, et inuenietis requiem animabus uestris . Quid est, magister bone, optime Iesu? Numquid ad hoc redacti sunt omnes thesauri sapientie et scientie in te reconditi, ut hoc singulariter doceas, quia mitis es et humilis corde. Non doces ut celi discantur fabricari, fieri miracula, mortui suscitari, et cetera huiusmodi; sed, quia mitis sum et humilis corde. Numquid tam magnum est quod est paruum? Utique; quia per hoc inuenitur requies animabus. Que enim alia est causa omnis laboris et certaminis nostri, nisi ut inueniamus requiem animabus nostris? Breuis doctrina, breuis uia demonstrata est. Disce hanc a Domino Iesu, qui mitis est et humilis corde, id est, uide et  quantum et quare humiliatus fuit ille, qui est excelsus super omnes gentes Dominus, et super celos gloria eius: et disce etiam quia tu es lutum et cinis, et sic inuenies requiem anime tue. Sed nota, quod ait: Humilis corde. Non enim ficta humilitate placatur ille, qui est humilis corde, sed humilitate uera. Humilitate cordis delectatur ille, qui intuetur cor; quia in humilium cordibus requiescit. Querit enim corda humilium, que eleuet; non tumida, a quibus resiliat.

59. Sed quia duo posuimus, que nobis consideranda sunt, scilicet quantum et quare humiliata fuit uitis nostra Dominus iehsu; utrumque hoc iam explicemus, quia uestre uotiua sunt caritati. Deficit enim humanus intellectus, ratio succumbit, quantum  humiliatus fuit Dominus in conuersatione. Quomodo enim scire potes deiectionem humilitatis, nisi etiam excellentiam dominationis agnosceres? Loquere enim. Quid potes? numquid mensuram glorie, potentie et pulchritudinis eius attinges? Non ad hoc Angeli, neque Cherubim, aut Seraphim peruenerunt. Non enim aliqua creatura Deum agnoscit ita plenarie et perfecte, sicut ipse est: quanto minus homo, aut filius hominis uermis? Et tamen quia tantus erat, ut magnitudinis eius non esset finis; ad hoc inclinatus est, ut filius hominis fieret uermis. O quanta humilitas! Incomprehensibilis Deus uult comprehendi, summus humiliari, potentissimus despici, pulcherrimus deformari, sapientissimus fieri ut iumentum, immortalis mori; et, ut compendio  absoluam, Deus uult fieri uermiculus! Quid excelsius Deo? quid uermiculo inferius? Ego, inquit, uermis sum, et non homo . Quare uermis? Quia filius hominis. Ita enim habes in Iob: Astra non sunt munda in conspectu eius: quanto minus homo putredo, et filius hominis uermis? 

60. Si ergo filius hominis est uermis, utique et ipse uermis est, quia ipso testante Filius hominis est. Quem, inquit, dicunt homines esse Filium hominis ? Ecce qualem distinctionem facit inter hominem, et filium hominis. Homines appellat, qui de primo homine Adam per corruptionem descenderunt. Unde et Iob ait, Quanto magis homo putredo? quia in putredine corruptio est.  Ipse uero solus purus Christus Dominus, quia sine corruptione de Matre uirgine natus est; se quidem non appellat hominem, qui utique putredo est; sed Filium hominis, qui uermis est. Sicut enim uermis de sola terra, ita iehsu Christus de sola uirgine generatur. O quam humilis uermiculus iehsu Christus, qui opprobrium factus est hominum, et abiectio plebis , ab hominibus contemptus sine causa, sine uindicta conculcatus sicut uermis! Cum malediceretur, non maledicebat; cum pateretur, non comminabatur . Humiliatus est, ut fieret homo, ut hominibus subderetur, beate Matri et Ioseph nutritio suo, Simeoni exspectatori suo , non solum bonis, uerum etiam malis terrenis potestatibus soluens cum Petro  didrachmum inuentum in ore piscis . Subditus est Ioanni baptismate 452 suo, qui ab ipso potius debuit baptizari . Humiliatus est usque ad ablutionem pedum discipulorum suorum bonus et benignus iehsu . Postremo humiliauit semetipsum, factus obediens usque ad mortem, mortem autem crucis. Quo ultra progredi poterimus? Mortuus non qualibet morte, sed morte crucis, morte turpissima condemnatus est. uidesne igitur, quantum in uite nostra, benigno Iesu, flos iste uiolaceus floruerit? Multi usque ad mortem humiliati sunt: sed nequaquam eo uilipensionis descenderunt, quia nunquam ad tantam exsultationem peruenerant. Quis enim bonorum omnium morientium sibi potuit usurpare,  quod de Christo Iesu dictum est: Cum in forma Dei esset, non rapinam arbitratus est esse se equalem Deo ? Nullus profecto, quia nullus hominum preter ipsum Deus erat. Maxime ergo humiliatus fuit, qui solus cum in forma Dei esset, exinaniuit semetipsum, formam serui accipiens, et ad tantam abiectionem deueniens, ut ab hominibus iam non homo, sed uermiculus reputaretur.

61. Sed que est causa tante humiliationis in benigno Iesu? Non enim sine rationabili necessitate et iusta causa sic humiliatus est Filius et Sapientia Patris, que nichil sine causa facit. Quid multis immoramur! Propter hoc factus est homo, ut hominem redimeret: infirmatus est, ut nostras infirmitates curaret: inops factus est, ut sua nos inopia  ditaret: humiliatus est, ut nos exaltaret: traditus est ad mortem, imo mortuus est, ut nos uiuificaret. Quis sane mentis contemnit humiliari propter tam humiliatum pro nobis? Et licet multe sint cause, que nos ad humilitatem cogant, scilicet initium pudorosum, uita dolorosa, finis timorosus, metus gehenne, spes celestium, hisque cum aliis causis, si que sunt, cessantibus, sola regis nostri ac redemptoris, patris dulcissimi et optimi Iesu humilitas ad humilitatis uirtutem nos, non solum incitare, sed uiolenter cogere deberet. Humiliemur ergo, et propter supradictas causas, ut uicem rependamus propter nos humiliato Domino Iesu, offerentes uiolam humilitatis ipsius, qua ipse uitis nostra tam  excellenter effloruit, et in corde nostro gustantes; ut hunc florem suum, quem ipse specialiter in se uoluit commendare, recognoscens in nobis, nos secum, qui super omne nomen exaltatus est, in tempore uisitationis sue exaltare dignetur.



CAPUT XuIII. De flore castitatis, que est lilium.

62. Non potuit deesse in uite nostra florente flos lilii candentis, excellens castitatis insigne. Inter omnes uirtutes castitas quadam speciali prerogatiua flos meruit appellari, que per lilium figuratur. Castitatis autem nomine hoc tractatu non quamcumque accipe castitatem, sed eam que uirginitas appellatur. Est enim et castitas continentium, seu uiduarum; et est castitas maritalis. Sed ee iam minime  flores appellantur, quia uirginitatis florem lilii amiserunt. Eos igitur qui deflorati non sunt, id est uirgines, flore lilii in presenti uolumus nuncupari: nec hoc dicendo facimus iniuriam continentibus et maritatis. Non enim, cum laudamus castitatem Ioannis, uituperamus coniugium Abrahe: nec, commendando uirginitatem Marie, uiduitatem Anne reprobamus. Sed habent singuli merita sua, non parua tamen dignitate distincta. Quis autem fructum tricesimum non laudat in coniugatis, sexagesimum in uiduis; licet his excellenter preferatur fructus centesimus uirginitatis ?

63. De hac igitur gratia lilii, in quo uitis nostra floruit, locuturi, uideamus, uera luce nos illuminante, quare tanta uirtus per lilium figuretur. Et  manifeste quidem occurrit, quia propter candoris munditiam, qua ille flos ceteris floribus est prelatus. Hinc sane munditia uirginalis merito figuratur typo lilii. Nullus preterea alius flos uel ipso prospectu tantum pre se fert gratie, quantum hic unus: quare merito mundissima, et omnibus piis gratiosa uirginitas per hunc figuratur florem. Quibus itaque laudibus te efferam, o uirginalis candor? Prorsus nescio. Atqui nescientem me doceat singulare illud Lilium, increata Dei sapientia Dominus iehsu, unigenitus Patris Filius, et unicus filius lilii singularis, id est, castissime uirginis matris, 453 que in confinio utriusque legis uotum consecrauit perpetue et integerrime uirginitatis. Doceat, inquam, me, quomodo per considerationem lilii materialis, lilii  uirginalis circumstantias agnoscere ualeam. Propter has ergo proprietates quas iam proposuimus, ipsum lilium materiale in radice et trunco, foliis, et in his aliis flosculis qui intra illum concluduntur studiosius inuestigare curemus. Speramus enim, quod his omnibus specialiter consideratis, commendationem perfecte uirginitatis inuenire possimus.



CAPUT XIX. De radice lilii, id est cogitationibus in corde latentibus.

64. Radix lilii commendatur in tribus: alba est, splendida est, tractabilis est. Quid autem per radicem in terra latentem, nisi cogitatio latens in corde  figuratur? Per albedinem ergo radicis munditiam cogitationis accipimus. Quid ergo munditia carnis, sine munditia cogitationis? De hac precipit Dominus: Lauamini, inquit, mundi estote. Nam ne exteriorem munditiam iutelligeres solam, subiunxit: Auferte malum cogitationum uestrarum ab oculis meis . Peruerse enim cogitationes separant a Deo: et sicut ueritas testatur, De corde exeunt, cogitationes male, homicidia, adulteria, furta, blasphemie, et cetera, que coinquinant hominem . Sunt autem cogitationes nigre siue pollute, nempe diabolice, mundane, carnales. Cum aliquis se alio meliorem estimat, cum alii similis esse uideri uult, qui eo maior est; uel cum non uult subiectus esse ei qui sibi prelatus est diabolice  sunt cogitationes, que a diabolo inuente sunt, et ab ipso ceteris familiarius usurpate, ita ut proprie character diaboli dicatur superbia. Cogitationes mundane sunt ille, que animum concupiscentiis rerum illaqueant; ut illis acquirendis nimis sollicite insistant, et acquisitis nimis delectetur; ne proximorum necessitatibus erogentur, et sic fiant alieni a caritate Dei, quia scriptum est: Qui habuerit substantiam huius mundi, et uiderit fratrem suum necessitatem patientem, et clauserit sua uiscera ab eo, quomodo caritas Dei manet in eo ? Cogitationes carnales sunt, que homines ad luxuriam pertrahunt carnis, utpote quando inordinata dilectione et delectatione cogitant uiri de mulieribus, uel mulieres de uiris: quia stulti homines amorem  appellare presumunt, quod uerius odium posset appellari. Est et luxuria ciborum et potuum, cum lautiora et delicatiora propter solum saporem queruntur, non propter sanitatem adipiscendam. Posset quis uti delicatis cum moderatione: quod tamen difficile obseruatur. Simile iudicium est de his qui uestimentis delicatis uti desiderant.

65. Perditur proprietas lilii et uirginitatis decor, si radici desit albedo, et cogitationi uirginalis munditia. Nam si corpus extrinsecus sit mundum, et cogitatio intrinsecus sit polluta; iam non uirtus, sed hypocrisis appellanda est. Hoc tamen sciendum, teste Gregorio , quod cogitatio quantumlibet immunda mentem non polluit, cui ratio non consentit. Quis enim cogitationes suas ita  refrenare potest, ut non qualibet immunditia titilletur? Sed continuo talium cogitationum insultus sunt reprimendi; ut unde sperabat se hostis uincere, per hoc magis uictus abscedat. Quod fit, quoties prauis et immundis cogitationibus attracti, statim ad signum crucis, ad passionis dominice recordationem et lacrymarum subsidia confugimus, et suo telo in bello fortes effecti hostem ferimus.

66. Non solum autem alba, sed et candida siue splendida est radix lilii. Candore autem siue splendore hilaritatem animi uidetur designare. Sunt autem nonnulli, qui bona quidem opera faciunt uel coactione, uel necessitate, uel consuetudine; sed ad hec agenda nulla alacritate mouentur, quod uitium  proprie acedia dicitur. Et hoc quidem uitio religiosi homines maxime affliguntur. Nam seculares admodum pauci, et si hoc sit uitium, non aduertunt. Mundo enim alligati, spiritualis uitii uix possunt apprehendere nomen: cum tamen hoc uitium inter septem principalia nominetur. Nunc ergo spiritualibus 454 loquamur, qui hoc uitium possunt intelligere. uitium acedie est, quod quemdam torporem incutit animo; ut ipsi omnia exercitia spiritualia quasi insipida uideantur, et in graue tedium conuertantur. De quo tedio dicit Psalmus, Dormitauit anima mea pre tedio : et alibi, Omnem escam abominata est anima eorum, et appropinquauerunt usque ad portas mortis . Tantum quippe aliquando affligitur hoc uitio anima bonorum,  ut etiam omnem escam, id est omne spirituale exercitium, abominetur, ut nec orare, nec legere, nec meditari, nec opus manuum libeat exercere. Imo etiam appropinquant usque ad portas mortis, id est, ut etiam ipsius uite fastidium habentes morte finiri desiderent, cum sancto Iob dicentes: Tedet animam meam uite mee?  Huic graui uitio medetur iucunditas, que per nitorem radicis lilii designatur, et reformat egrum animum et abiectum, et ad meditationem incitat spiritualem, et reddit desiderium laborandi, orandi, legendi; ut exsultet quasi gigas ad currendam uiam, et cum Psalmista dicat: uiam mandatorum tuorum cucurri, cum dilatasti cor meum . Curritur quippe uia mandatorum Dei, cum cor dilatatur, id  est, spirituali iucunditate aperitur. Dicitur enim naturaliter timore et tristitia cor claudi, securitate uero et letitia aperiri. Quantum, putas, conuenit hec uirtus hilaritatis uirginibus sacris, que gaudium huius mundi et omnem ornatum seculi contempserunt propter amorem Domini sui Iesu Christi, ut quod deest exterius, interius impleatur? Gaudete ergo in Domino semper, quia uana gaudia eiecistis. Iterum dico, gaudete, quia uero gaudio adherere meruistis, et in cogitatione cordis uestri hilaritatis nitorem semper habere. Hilarem enim datorem diligit Deus, dator singularis et uere hilaritatis.

67. Est et tractabilis radix lilii, per quam uirtutem mansuetudinis intelligere debemus. Scimus enim  quam plurimos esse qui castitatis uirtute preeminent, sed ita leui causa, imo sine omni causa moueri consueuerunt ut tam sibi quam aliis, in quos commouentur, fiant nimium onerosi, semper exacerbatum animum gerentes ex omnibus que capiunt uisu uel auditu. Non decet hoc uirginem Christi, qui dicit et docet, Discite a me quia mitis sum et humilis corde ; et qui mitibus promittit beatitudinem, dicens, Beati mites, quoniam ipsi possidebunt terram . Quid ergo immites? Exsules erunt in terra. E qua? De qua scriptum est: Placebo Domino in terra uiuentium . Quid prodest castitas ab illa terra exsulantibus? Non sunt illa profecto lilia, quibus hec proprietas  deest: unde non pertinent ad istud perfectissimum lilium, benignum Iesum, qui de se dicit, Ego flos campi, et lilium conuallium. Que sunt illa lilia ad ipsum pertinentia? Audi. Sicut lilium inter spinas, sic amica mea inter filias . Tractabile et lene est lilium: pungentes et dure sunt, spine. Non perdit lilium suam lenitatem, licet perferat spinarum asperitatem. O quam male filie per communionem fidei, spine per amaritudinem morum? Tu ergo si uis esse lilium uerum, si uis a sponso dulcissimo collaudari, esto lilium inter filias, inter illas animas que eiusdem fidei, eiusdem professionis tecum sunt. Sed et si morum amaritudine et uerborum asperitate te pungunt, esto inter tales mitis et tractabilis: non exaspereris ad quodlibet  uerbum, sed habe sustinentiam, ut merearis et tu audire, Sicut lilium inter spinas, etc.

68. Nec tamen hec dicimus, ut tacite transeat omnium peruersitas, et ut non corripiantur inquieti, uel ut tumidi non comprimantur; imo qui eiusmodi sunt, reprehendendi ueniunt, ut ne amittatur tractabilitas tue radicis, qui uis esse lilium. Sed secundum Apostolum argue, obsecra, increpa, insta opportune, importune, in omni mausuetudine et patientia : quasi dicat, Ita fortis exerce zelum discipline, ut lenitatem non perdas interius in mente, ut reuocando peruersum, tu ipse quoque non peruertaris. Sunt autem quandoque malorum uitia arguenda, quandoque tacite sufferenda, secundum quod uniuscuiusque, qui talis est, utilitati uideris  expedire; quia non omnes egroti uno genere medicine curantur.



455 CAPUT XX. De trunco lilii, seu proposito bono, quod e radice bone cogitationis exsurgit.

69. Sequitur uidere de trunco lilii, in quo tria considerantur, rectitudo, fortitudo, longitudo. Truncus ergo lilii a radice exiens, est propositum bonum exiens a bona cogitatione. Cum enim bona cogitaueris, si conualescant illa in te sicut radix in terra, necessitas exigit ut ea que cogitationi placent, proponas ad affectum boni operis perducere: et sic statim habes truncum lilii, id est boni, hoc est, bonum propositum a bona radice et cogitatione procedens.



CAPUT XXI. De rectitudine lilii, id est, recta intentione.


70. Necessaria est huic trunco boni propositi rectitudo, id est ut recta intentione proponamus bonum facere pro illo; non terrenas diuitias, non humanos fauores, nec honoris transitorii excellentiam requirentes. Astutus enim ille serpens, id est satanas, cum principio bone cogitationis non potest resistere, ponit insidias in uia, quibus intentionem boni propositi possit euertere, et per truncum peruersum ipsam quoque radicem bone cogitationis amarescere faciat. De his insidiis conqueritur Psalmus: In uia  hac qua ambulabam, absconderunt superbi laqueum mihi . O quanti istis laqueis capti et decepti sunt! qui bona quidem bene initiantes, tandem exterioribus cogitationibus accedentibus, propositi sui rectitudinem deseruerunt, omnino peruersi; et per bona opera sua, uel diuitias, uel honores, uel uoluptates terrenas semel adepti, prime intentionis sunt obliti, et aliud quam Deum querentes, idololatre facti sunt, dum gloriam incorruptibilis Dei, qui solus gloriosus est, et solus querendus, mutauerunt in similitudinem uolucrum, bestiarum et serpentum . Quomodo in similitudinem uolucrum mutant gloriam Dei? Quia bona opera sua, que prius ad gloriam Dei facere intenderunt, intentionis rectitudine commutata pro  uana mundi gloria facere laborant. Per uolucres enim, leues et instabiles, et alta petentes, uana figurantur. Gloriam Dei mutant in similitudinem bestiarum, qui bona opera, per que prius gloriam Dei intenderunt, preterea pro carnis implenda uoluptate faciunt. Per bestias enim que tantum que carnis sunt sequuntur, uoluptas designatur. Gloriam uero Dei in similitudinem serpentum commutant, qui bona opera que pro celestibus tantum diuitiis, et pro gloria Dei adipiscenda fieri deberent, propterea operantur, ut ex his terrenas diuitias consequantur. Per serpentes enim qui terram comedunt, designantur auari, qui tantum lucra terrena sequuntur, et anime sue uentrem cupiunt implere.

71. Hec sunt scandala, que in uia recte intentionis  gradientibus abscondit diabolus, ut truncum lilii, id est bonum propositum, a sua rectitudine distorqueat. Heu! heu! Domine Deus, quis euadet laqueos istos? Ecce, ut taceam seculares, quot quantosque uidemus Ordinum diuersorum prelatos, quos bona sine dubio scimus intentione nudos nudum Christum fuisse secutos; et tamen inuiti ad prelaturas licet attrahantur, non post longum tempus, sed statim corrumpunt intentionem, truncum uitiant, commutant propositum: ut prelaturis ad quas inuiti uenerant, libenter inhereant, preesse cupientes, potius quam prodesse; lautioribus ferculis et exquisitis, uoluptati uentris potius quam utilitati, uel diuine uoluntati deseruiunt; nonnunquam etiam pecunias congregare dicuntur, non ut spiritualibus  filiis necessaria, sed ut carnalibus nepotulis et amicis superflue aliquid largiantur! O utinam mentiar, Domine Iesu, utinam mentiar; ut me solo mentiente, omnes in rectitudine et ueritate persistant.

72. uobis autem, o uirgines Christi, humilitatis uirtutem, quam sepius uestre caritati commendamus, ad propositi nostri rectitudinem pro maxima parte putamus sufficere. Dum enim in tantam altitudinem castitatis ascenditis; 456 laborat aduersarius uester satanas, ut uos ab illa deflectat. Clamat enim nobis sepe, imo semper suggerit uocem illam, dicens: Incuruare ut transeamus . Quid est, Incuruare? Flecte intentionem tuam ad terrena, quam ad celestia erexisti, ut pateat nobis transitus  per te, ut conculcemus te. Ne consentias inimico tuo, o anima casta, uirgo Christi, amica sponsi tui, amici tui sponsa, ne consentias, ut ne incurueris. Hoc est, nichil terrenum queras, non laudes humanas, non honores, non diuitias terrenas: quia si ad hec declinaueris, transibit per te mendax ille, teque conculcabit et premet ac elidet te, et iugum iniquitatis sue importabile ponet super te, si abieceris iugum Christi leue et suaue. O quam insensati, qui rectitudinem intentionis sue sic incuruant, ut accipiant illum teterrimum et iniquissimum satanam, sessorem suum, abiecto illo pulcherrimo et optimo primo rectore Domino Iesu, cuius, ut ipse asserit, iugum suauissimum est, et onus leuissimum .



CAPUT XXII. De fortitudine trunci, seu de constantia boni propositi.


73. Fortitudo trunci imprimit uirtutem, que fortitudo uocatur. Est autem fortitudo, secundum quod eam hic accipimus, quedam uirtus omnium tentationum sustinens insultus, non earum modo que moleste, sed etiam earum que prospere sunt. Est autem hec uirtus trunco lilii nostri, proposito boni operis, et maxime uoto uirginitatis conueniens: quia quanto laudabilius est uotum, tanto fallacius et fortius insistit diabolus, ut impediat bene tertiari [al. terminari], quod in bono initio non potuit impedire. Talis truncus uere opus est, ut sit fortis contra frigus. Bonum namque propositum unde tentatur, acedia est, qua quandoque, sicut etiam supra  diximus, in tantum tentantur electi, ut non orare libeat, nec legere, nec meditari, nec aliud quidquam operari eorum que sunt quedam fomenta anime: quia oratione, lectione, meditatione, seu etiam exteriori exercitio corporis uires anime reparantur et conseruantur, et augentur, eisque subtractis animam languescere necesse est, et in frigus mortale resolui, statimque subintrat luxuria, uindicatque sibi sedem in anima frigida, et eam pessime suo igne calefacit. Sine autem intermissione nostro lilio uirgini Christi orandum, legendum, meditandum, uel etiam exterius aliquid operandum est, ne in ipsa truncus boni propositi corrumpatur. Hec enim, sicut ait beatus Augustinus, si cum discretione fiant, ut ualetudinem corporis non perturbent, in delicias spirituales uertuntur.

 74. Calor quo corrumpitur truncus boni propositi, seculi prospera sunt, in quibus nimis insidie inimicorum latent. Multos enim inuenimus, qui aduersis resistant, quia in illis tentatio est manifesta. Sanum est corpus, aduersitates animi que eneruant, et tentationes sedate sunt. Quid superest, nisi securitas? Caue, caue: ue huic securitati, ue paci huic, de qua dicit ipsa ueritas: Dum fortis armatus custodit atrium suum, in pace sunt que possidet . Time ergo dum omnia prospera sunt et tranquilla, ne ille fortis armatus satanas sine resistentia possideat te. Noli dicere apud te, quod dixit ille diues, cuius ager uberes fructus attulit, Anima  mea, habes multa bona reposita in annos plurimos; comede, bibe, epulare ; quia cum dixerint, Pax et securitas, tunc repentinus superueniet eis interitus, et non effugient . Tu uero si uis pacem et securitatem ueram habere, uide ne unquam securus sis; sciens pro certo nichil tibi tam timendum, sicut presentem pacem, que sine dubio eternum generat timorem. Neque enim omnibus sanctis melior es tu, qui in tentationibus probati et perfecti sunt. Quis melior beato Iob, cui ipse Dominus testimonium perhibuit, quod esset uir simplex et rectus ac timens Deum, et recedens a malo, et cui similis non erat in terra?  Simile uide in omnibus Deum timentibus, Apostolis, martyribus; quanta passi sunt tormenta, ut securi peruenirent  ad palmam regni, qui fortes facti sunt in bello , non in prosperitate.

75. Tempestates autem truncum lilii nostri impugnantes, manifeste aduersitates sunt; in quibus querendum 457 est unicum et singulare remedium, ille optimus medicus, dux non seducens, rex suos erigens, athleta fortissimus, in suis et pro suis pugnans et uincens, et inde uictores coronans Dominus iehsu. Quid queris, quod in illo non inuenias? Si egrotus es, medicus est. Si exsulas, dux est. Si desolatus es, rex est. Si impugnaris, pugil est. Si sitis, potus est. Si alges, uestimentum est. Si tristaris, gaudium est. Si obtenebraris, lux est. Si orphanus es, pater est. Sponsus est, amicus est, frater est, summus, optimus, misericordissimus, fortissimus,  pulcherrimus, sapientissimus est, omnia sine fine gubernans. Quid autem laboro? Omnia que uelle potes et debes, est Dominus iehsu Christus. Desidera hunc, require hunc. Quia hec est illa una pretiosa margarita, pro qua emenda etiam uendenda sunt omnia que tua sunt; qua habita nullius tempestatis procellam timebis. Sit ille finis propositi tui, sit in illo posita fortitudo tua, non in uiribus tuis, et nullo modo confringeris; quia ipse, et non alius, est uerissimus et optimus consolator aduersitatum et pressurarum.



CAPUT XXIII. De uernibus qui corrodunt truncum, id est, malis suggestionibus bonum propositum corrumpentibus.

76. uermes truncum boni propositi corrumpentes, sunt tentationes intrinsece, que tanto uiciniores  sunt, quanto familiariores, sepe sub boni specie bonum propositum corrumpentes. Est enim aliquis qui de bone cogitationis radice, boni propositi truncum emisit. Proponit omnia que mundi sunt relinquere, ut nudus Christum nudum sequatur; sed nascitur intrinsecus uermis praue suggestionis, dicens ita: Indotata tibi soror est, paupercula mater; sunt fortassis fratres, uel filii, siue alii quicumque amici, rei familiaris inopia laborantes, qui de te solo pendent, te unum respiciunt: quos si reliqueris, aut mendicabunt turpiter, nimirum in tui generis opprobrium; aut furtiue, uel uiolenter certe rapient aliena, et sic in corpore simul et in anima peribunt. Quod si tu, qui his poteris subuenire manendo in  possessione tua, hos in certo periculo reliquisse uideberis, et clausisse uiscera tua ab eis, quomodo caritas Dei manet in te? Ergo ut maneas in caritate, mane cum illis; quia sine caritate nichil proderit tibi, quidquid agas. Quod si tibi etiam prodesset, melius tamen esset ut multos tecum, quam solum te seruares. Nunquid preceptum est alicubi a Domino, mundum omnino ab omnibus relinqui? Quin et magis operibus misericordie commendabuntur electi et saluandi in extremi examinis die. Quid ergo queris extra mundum, quod in mundo melius habere poteris et securius? Adduntur his uermibus alii uermes mortiferi, scilicet difficultas claustralium preceptorum, et quod maior est casus, ubi altior gradus; ciborum parcitas ieiunia,  uigilie, intolerabilis labor sine requie, duritia lectorum, laboris assiduitas, et super omnia abrenuntiatio proprie uoluntatis, cum periculo falsorum fratrum. duritia prelatorum. Ecquis omnia enumerabit? Innumerabiles sunt hi uermes pessimarum suggestionum, truncum boni propositi grauissime corrodentes. Omnino resistendum est his uermibus, omnino, et sacrarum Scripturarum rationibus sunt enecandi.

77. uermis igitur qui indiscrete adeo caritatem et misericordie compassionem persuadet, occidendus est unguento dominice sententie, dicentis: Si quis uenit ad me, et non odit patrem et matrem, et uxorem et filios, et fratres, et sorores, adhuc autem et animam suam, non est me dignus . Qualiter autem diligendi, et qualiter odiendi, per  uaccas trahentes plaustrum cum arca Domini perdocemur: quarum uituli dum essent reclusi domi, ipse uacce arcam gestantes et recto itinere pergentes Bethsames, cum audirent uoces uitulorum, dederunt quidem mugitum, qui erat signum naturalis affectus; nec tamen se ab arrepto semel itinere deflexerunt . Tu uero si iam portas siue professione aperta et solemni, siue occulto proposito iugum Domini, id est Regulam quamcumque per Spiritum sanctum a Patribus institutam; si te predictorum uermium suggestiones incipiunt corrodere, 458 imitare uaccas Allophylorum portantes arcam Domini: redde mugitum, id est signum affectus, hoc est, condole, compatere, consolare eos qui naturali amore coniuncti sunt; nichilo tamen  minus serua uiam inceptam, hoc est, perfice bonum propositum dirigendo pedes tuos uersus Bethsames, uersus Domum solis, hoc est, ad celestem patriam, ubi est summa et spiritualis habitatio solis nostri Domini Iesu, qui est sol iustitie, qui in illa domo lucet in uirtute sua, habitans lucem inaccessibilem. Sic sunt odiendi amici, ut affectus amoris erga illos conseruetur: sic sunt et amandi ut eorum amor nequaquam amori Dei preferatur. Imo nec anime nostre commodum amori illius preferre debemus: sed tanquam odisse animas nostras affligendo illas ieiuniis, uigiliis, castigationibus, ut doceamus eas dominicis obedire preceptis. Eos quoque quorum inopiam implere possemus in seculo  permanendo, eidem commendabimus conseruandos, qui est Rex regum, et diues in omnes qui inuocant eum, orantes ut eorum statum ita gubernet, sicut scit eorum saluti expedire.

78. Ceterum uermes suggerentes austeritater uite regularis, uelociter necabuntur, si mentem nostram myrrha, id est amaritudine dominice passionis, curauerimus inungere, cui quidquid pati potuerimus comparatum, aut parum, aut nichil poterit estimari. Sunt autem hi uermes maxime importuni proposito uirginali, eo quod magister uermium Beelzebub, qui primitus Euam uirginem leuiter supplantauit, se modo iure doleat a uirgunculis utrius que sexus toties supplantari. uide ergo et preuide, et precaue uermes tibi insidiantes, uirgo Christi.  Cum enim nonnunquam cogitaris te ad perfectam staturam casti lilii aut peruenisse iam, aut facile peruenturum; excute ac depelle abs te uermes istos suggestionum noxiarum, et imminentium trunco pariter et radici tui lilii, tibique per suggestionem dicentium: Quid agis? quorsum deflecteris? Nunquid florem iuuentutis tue uis exstinguere? nunquid dulcedinem maritalis copule non experieris? nunquid filios carissimos et filias solatii tui, et superstites uite tue non habebis? nunquid ministrorum fidelium seruitio carebis? Stultum est iter quod aggrederis: imitare parentes tuos qui te genuerunt. Gigne et tu filios, et secundum institutionem dominicam coniugio fruere, qui de uirginibus preceptum non dedit.

 79. Insidiosi uermes sunt hi, o uirgo Christi, in quorum faciem conspuendum est tibi. Si hos curaueris euadere, diligentius intuere quis sit iehsu Christus, o anima uirginalis; utrum uirgo, uel coniugatus, cui uirginem matrem commiserit, quem familiarius dilexerit. Quid opus est multis? uirgo est Christus iehsu natus de uirgine, quam uirgini commendauit purissimo, hoc est, beato Ioanni, quem specialis prerogatiua castitatis amphori dilectione fecerat dignum. Hic iehsu Christus sponsus tuus tibi sequendus potius quam parentes, si uis florem iuuenilem anime tue conseruare, qui nunquam ueterascit. uirginitas enim nunquam decidet. Si autem de flore corporali uis agere, nunquid non magis florent uirgines animo simul et corpore, quam  qui corrupti? Imo uero uirgines tam in corpore, quam in anima uere florent, singularia lilia lilii singularis: qui, ut firmiter spero, et in hac mortali uita suis liliis abundantiam sue suauitatis abundantius quam ceteris eructat, quia in his similitudinem suam uidet distinctius expressam. Quocunque enim Christus pergit, uirgines sequuntur, fecundeque fiunt, de spiritu ipsius concipientes bonum propositum, et bona opera parientes, que nunquam moriuntur; sicut generatio terrena in peccato concipitur, in tristitia paritur, et anxietate nutritur, cum dolore tandem amittitur uel deseritur. Non tales erunt filii tui, o uirgo Christi, non sic. Neque enim unquam morientur, unquam amittentur; imo semper siue morientem, siue uiuentem sequentur te,  tuebuntur te, et in uitam eternam perducent te. Multi ergo filii, et multo meliores deserte, id est uirgines Christi, qui ad presens deserti uidentur, magis quam eius que habet uirum carnalem. Si hec et his similia frequenter ad mentem reduxeris, morientur procul dubio in te uermes malarum suggestionum, nec 459 ad corrodendum truncum boni propositi tui, tuente te sponso tuo, aliquo modo preualebunt.



CAPUT XXIu De longitudine trunci, seu de uirtute longanimitatis, et perseuerantia in bono proposito.

80. Longitudo trunci in lilio, que in altum erecta est, uirtutem longanimitatis insinuat, que perseuerare  uolentibus summe necessaium est. Sed quia de uirtute perseuerantie supra in tractatu sexti folii diffusius locuti sumus, hic breuius aliquid dicemus. uidetur autem hec uirtus plurimum commendanda in uirginibus, maxime sexus feminei, quarum tam animis, quam corporibus quedam infirmitas et debilitas longanimitati siue perseuerantie contraria naturaliter est inserta. Sed benedictus Deus, qui hodierna die etiam infirma mundi elegit, ut confundat fortia, et animis uirguncularum tenerrimarum se ipsum proponit defensorem, ut illius primi et fortissimi corruptoris, antiqui serpentis dico, caput elidat, qui humillimis Christi uirginibus insidiatur. Quis sane mentis pre gaudio non exsiliat, cum iam tempora nostra tot uideat uirginum liliis redimiri,  tanta fortitudine non sua, sed sponsi sui contra furorem draconis infesti uiriliter dimicantibus, et triumphi coronam merentibus?

81. Gaudeo ego plane, cum iam nec in uicis nec in ciuitatibus, nec in claustris lilia ista desint, imo cum et multa deserta et inuia claustris uirginalibus sint repleta, ita ut uere dicatur quod germinent campi eremi, germen odorem Domini. Etenim ascendunt de deserto uirguncule, uirtutum deliciis affluentes, innixe non super se, sed super dilectum suum, et longanimiter exspectantes sponsum suum, quando ueniat: ut cum clamor factus fuerit, aptent lampades suas, et intrent cum eo ad nuptias sempiternas, ubi iucunditas et exsultatio thesaurizabit super ipsas, et nomine eterno hereditabit illas Dominus  Deus noster. uos igitur, o uirgines Christi, ne deficiatis in exspectatione Christi. Aderit enim citissime sponsus uester, qui idcirco aduentum suum differt, ut cum ceteris bonis operibus uestris, uestre etiam donet exspectationi coronam. Scio, quamuis expertus non sum, quomodo gematis, quomodo compungamini in illo purissimo cubili cordis uestri. Ne deficiatis in bono proposito uestro, ut ad consummationem boni operis et perseuerantiam peruenire possitis, per quam coronam mereamini sempiternam.



CAPUT XXu. De foliis lilii circa truncum, id est, de uerbis piis et fructuosis uirginum.

 82. Iam de foliis que circa truncum sunt uideamus. Folia igitur, sicut supra diximus de foliis uitis , uerborum figuram habent. Circa que folia considerandum est, quod semper sunt uirentia inferius, et circa terram maiora sunt et plura, quam in superiori parte; et quod superposita apostematibus, rumpunt et mitigant ea. Nimirum his foliis similia debent esse uerba uirginum. uiriditas igitur foliorum, uirtutem uerborum significat: uidelicet ut nullum uerbum proferatur ab ore uirginis Christi, quod nichil in se uirtutis contineat. Ut resecentur hic non solum uerba turpia, scurrilia, iocosa, luxuriosa, superba, iracunda, detractoria, adulatoria, sed etiam uerba superflua. uerbum enim superfluum, id est otiosum, folium aridum est.  Folium uero aridum, folium lilii non est. Si ergo uis esse lilium, habeto uerba uirtuosa, folia uiridia, de quibus scriptum est: Folium eius non defluet . uis autem uidere, quod uerbum otiosum folium aridum est? Audi ipsam ueritatem, Dominum Iesum: Omne igitur uerbum otiosum quod locuti fuerint homines, reddent de eo rationem in die iudicii . O quantus terror! Iudex sapientissimus, qui numerat omnes pluuie guttas, discretor omnium cogitationum omnium hominum, a primo Adam usque ad ultimum, qui erit in fine seculi, uult audire rationem uerborum omnium otiosorum, cum sederit in sede maiestatis iudicii sui, ubi non iam 460 misericordia, sed iudicium cantabitur Domino. Quid tum miseri et miserabiles  faciemus? Sapientissimus es, Domine, falli non potes; iustissimus es, corrumpi non potes. Tempus miserendi tunc preteritum erit, quia iudicabis orbem terre in equitate; iudicabis populos in iustitia, qui prius per misericordiam pepercisti. Quid ergo dicam? Miserere, queso, dum tempus est miserendi, Pater misericordiarum, ut non iudices me in tempore iudicandi. Pone custodiam ori meo, et ostium circumstantie labiis meis, ut non solum a maledictis et turpibus declinem, uerum etiam otiosa uerba deuitem; ne de illis me oporteat in die iudicii reddere rationem, ubi iam non de bonis et uiridibus foliis uerborum, sed de malis aridis ratio est reddenda.

83. Quid est autem uerbum otiosum? Otiosum est uerbum, teste Gregorio, quod ratione iuste necessitatis,  uel intentione pie utilitatis caret . Quidquid ergo loqueris, nisi intendas alicui prodesse, otiosum est. Quis de his omnibus reddere potest rationem? Moderetur ergo omnis homo linguam suam, sed precipue uirgines Christi; ut sciant, quando uel qualem proferant sermonem. Non enim decet ex ore cantaturo canticum nouum sponso suo, aliquod uerbum procedere quod illi cantico sit contrarium. Quid est ergo canticum nouum? Canticum caritatis. Quare nouum? Quia initio seculi a primis creaturis canticum fuit uetus, canticum contrarium caritati. uis ergo nosse? Cantauit angelus periturus in celo canticum superbie, dicens: Ponam sedem meam ad aquilonem, et similis ero Altissimo . Cantauit  postea detractionis canticum in paradiso, cum accedens ad mulierem ait: Quare prohibuit Deus uobis, ne comederetis de ligno scientie boni et mali? tanquam diceret: Mala intentione prohibuit. Canticum dubitationis cantauit mulier, dicens: Ne comedamus, et forte moriamur. O forte, quantum infirmitatis nobis induxisti! uidens autem diabolus mulierem dubitantem, prorupit ad canticum mendacii, dicens: Nequaquam moriemini . O nequam, o nequam, ubi est modo tuum nequaquam? Ecce mortui sunt duplici morte, quos dixisti nequaquam morituros. Nequaquam, inquit, moriemini. Malum et uetus canticum hoc uerbum ueritati contrarium. Dixerat enim Deus: Quacunque die comederitis,  morte moriemini , morte uidelicet anime: uel, ut alii exponunt: Moriemini, id est mortales efficiemini, scilicet, ut necessitatem tunc habeatis moriendi, qui modo potestis non mori. Si enim in obedientia permansissent, mortui non fuissent. Cantauit et Adam canticum excusationis in peccato, cum dixit: Mulier quam mihi dedisti sociam, dedit mihi, et comedi ; ac si diceret: Tu potius accusandus esses, qui talem mihi iunxisti mulierem, que me ad peccandum induceret.

84. Charissimi, uetera cantica sunt hec, canticum superbie, canticum detractionis, canticum dubitationis, canticum mendacii et canticum excusationis. Cauenda sunt, et per omnem modum cauenda hec cantica, o uirgines Christi, si nouum uultis  canticum decantare. Sed neque aures uestras talibus canticis aperietis, qui uocem Christi specialius et familiarius audire desideratis. uiuit adhuc ille malignus serpens, et sub uirginea facie, id est sub specie bone collocutionis, sue malignitatis uenena distillat. Cantat adhuc in cordibus auditorum suorum canticum superbie, cum illis latenter suggerit, ut ad honores et dignitates et prelaturas aspirent, uel propter nobilitatem, uel propter scientiam, siue etiam propter bonitatem suam. Quin et his deceptus fuit ipse, qui se prelatum in nobilitate pulchritudinis, et sapientia, et uirtutibus, aliis uidit choris angelorum, et prorupit in canticum superbie, per quam cecidit; et alios cadere facit, quotquot secum idem canticum cantare presumunt.



CAPUT XXuI. De nouo cantico uirginibus cantanao.


85. Non ita cantauit noui cantici imitatrix mater Christi, uerum lilium uere uiridantibus foliis redimitum. uis uidere folia eius? uis audire canticum eius? Exaltata, et supra quam dici aut cogitari potest, toti 461 mundo celisque prelata, non ascendit supra se, sed cantauit canticum humilitatis, quod et caritatis est, quia caritas non inflatur. Eructauit de corde suo inebriato uerbum bonum et suaue, canticum nouum uirginibus cantandum. Et quid ait? Magnificat anima mea Dominum . uide, quam contrarium est canticum hoc cantico angeli ruituri. Incepit ille in alto, ac proinde  in ima non descendit, sed corruit. Incepit Maria ab imo, ut in altum subleuaretur. Magnificat hec Dominum, non se; licet inestimabiliter exaltata, seruans quod scriptum est: Quanto maior es, humilia te in omnibus . Unde et super omnes choros Angelorum meruit eleuari. Magnificauit se ille supra Dominum, unde infra omne quod est, meruit precipitari. Exsultauit spiritus humilis Marie in Domino Iesu suo; unde oleo letitie pre consortibus suis inungi promeruit: exsultauit stultus ille angelus in se; unde luctu perpetuo meruit condemnari. Gloriatur ista humilitatem suam esse respectam; unde habebit fructum in respectione animarum sanctarum: gloriabatur ille in multitudine  uirtutis sue; unde perpetuam despectionem incurrit.

86. uos ergo, o uirgines Christi, uirete in foliis, in uerbis caritatis, humilitatis et patientie. Sequimini lilium illud precipuum, Matrem summi lilii, boni Iesu, ut ipsum solum magnificantes, qui solus magnus est, in ipso, et per ipsum et cum ipso mereamini magnificari. Cauete nichilominus canticum detractionis, quod in paradiso inchoatum est, canticum uetus et in peccati uetustatem perducens. Et uidete quantum omnino sit contrarium nouo cantico caritatis; cum necessarium sit illum non diligi, cui detrahitur. Solet enim caritas non obloqui, non detrahere; sed potius peccata aliena excusare: uel si forte sit necessarium corripere, facit  hoc non animo malignandi, sed corrigendi. Cauete et canticum dubietatis; non dubitantes de misericordia Domini; sed omnem sollicitudinem uestram audacter in eum proiicite, quoniam ipsi cura est de uobis. Non enim crudelis est, ut permittat uos cadere, si uos in ipsum proieceritis, qui uos ad hoc hortatur; qui uos propter ipsum omni terreno solatio scit uoluntarie destitutos. Nec dubitetis de pena malis pro suis demeritis infligenda, ne in presumptionis uitium incidatis: nec dubitetis de premio iustis conferendo, ne forte desperationis periculum incurratis. Cauete, ne canticum mendacii aliquando ex ore uestro procedat, quo ueritatis sponsum uestrum spiritualiter laudare spernatis. Perdit os uirginis uirginitatem suam, quoties scienter in animo malignandi  loquitur mendacia contraria ueritati. Cauete nichilominus canticum excusationis in peccatis, semper habentes in mente illud beati Ioannis uirginis ueritati [al. uirginitati] testimonium perhibentis. Filioli, inquit, si dixerimus quia peccatum non habemus, nosmetipsos seducimus, et ueritas in nobis non est. Si autem confessi fuerimus peccata nostra, fidelis et iustus est Deus, qui dimittit nobis peccata nostra, et emundat nos ab omni iniquitate . Nemo igitur estimet se sine peccatis esse: nec, cum cognouerit illa, excuset se, sicut stulti solent, adhuc hodie loquentes excusationem Ade, et dicentes: Mulier quam dedit mihi Deus, seduxit me. Quare talem mulierem dedit mihi Deus, que me seducat? Mulier ista seducens uirum, est caro spiritum nostrum  adducens ad consentiendum peccatis, pro qua stulti Deum quotidie accusant, se ipsos in peccatis uoluentes, et dicentes se carnis illecebris non posse resistere, quam acceperunt a Deo. Grande ualde est peccatum illud, accusare Deum optimum, qui fecit omnia bona ualde propter te; et precipue ipsum hominem pre ceteris creaturis exornauit. Bonum sine dubio fecit te Deus bonus, qui fecit omnia bona, bona ualde propter te. Neque enim bonus esset, si te male fecisset, propter quem omnia fecit, que propter te bona facta ualde fecit omnia. Bonum ergo et ualde bonum fecit te Deus. Bonus tu ipse, te uere malum facis. Si deleueris in te quod tu ipse facis, inuenies ualde bonum te esse inter creaturas  quas ipse fecit. Fecit ipse primo te secundum se, et factus est postea secundum te. Fecit ipse te prior ad imaginem et similitudinem suam, et factus est ipse posterior homo ad similitudinem tuam. uerbum enim caro factum est . Laudemus ergo Deum, 462 qui secundum se fecit nos. Amemus Deum, qui propter nos factus est secundum nos. Oremus ipsum, ut imaginem suam, sicubi deformata est in anima nostra, misericorditer reformare dignetur; nichilominus et corpus nostrum, quod ad similitudinem et naturam nostram accepit, sic immaculatum conseruare dignetur. Et uiridia folia, id est uerba uirtutes continentia, proferamus, si quidem uolumus esse uera lilia, que uerba ueterum canticorum non habent, sed que nouo cantico, id est  caritati, spei, humilitati, et ceteris uirtutibus, conuenire noscantur.

87. Proferamus folia  que uireant, et que apostematibus superposita rumpant illa, et leuient, et sanent, sanie foris eiecta: quod fit quoties incestum ad castitatem, superbum ad humilitatem, iracundum ad mansuetudinem, auarum ad largitatem, gulosum ad sobrietatem, inuidum ad caritatem, acediosum ad alacritatem uerbis bonis et ueritati consentaneis perducimus. Ista uitia quasi ulcera animam grauant, continentia in se uenenum immunditie et praue consuetudinis, de quibus singulis quia nos in tractatu de foliis uitis exempla posuisse meminimus, causa breuitatis in presenti  iudicamus pretereunda. Hoc autem dicimus tantum, quod considerandum nobis est, quo uitio unusquisque laboret, ut secundum laboris sui magnitudinem et qualitatem, uerborum medicinam ministremus, et similiter de aliis uitiis, sicut supra positum est. Hoc enim sciendum est, quia non semper silentio studendum, licet cum magno studio silentium sit seruandum; sed ianuam oris nostri quandoque claudere, quandoque aperire debemus, quatenus ita taceantur mala, ne cum malis etiam bona et utilia taceantur. Quod etiam in petitione sua innuit Propheta, cum dicebat: Pone, Domine, custodiam ori meo, et ostium circumstantie labiis meis . Ostium quippe non semper patet, nec semper clauditur; sed in domo sapientis  patet sapientibus in nuntiis emittendis; clauditur uero pro stultis intrinsecus retinendis. Sic et os nostrum, quod est ostium cordis nostri, per quod uerba quasi quedam nuntia egrediuntur, nuntiantia quid interius agatur in corde, quod uerbis prudentibus et utilibus est in tempore reserandum; prauis uero uerbis que de malis motibus cordis surgunt, iugiter est claudendum. Tempus enim loquendi, et tempus tacendi. Nec minus peccat is qui uerbum subtrahit in tempore opportuno, quam qui praua loquendo, alios scandalizat. Nimis enim uidetur auarus esse et inuidus, qui uerba gratis habita ad utilitatem proximorum negligit ministrare. Quando enim putas eum substantiam propriam indigenti  proximo largiturum, que diuisa minuitur, qui uerba nunquam deficientia non largitur? Ponat ergo Dominus custodiam ori nostro, ut sciamus quando et qualem debeamus proferre sermonem: et ostium circumstantie labiis nostris, ut ita non solum aperiatur, sed etiam claudatur in tempore, ut neutro offendamus. Sed superposita apostematibus animarum infirmarum uerba nostra, tanquam folia liliorum, saniem uitiorum Domino adiuuante eiiciant, et uirtutum uires ualeant inserere auditoribus.



CAPUT XXuII. De foliis lilii inferioribus et superioribus, seu de frequentia et parcitate uerborum.

88. Quid est autem, quod ipsa iuxta terram maiora  sunt et plura, superius uero pauciora et minora, nisi quod uiri iusti, et precipue uirgines, quanto altius ascendunt ad culmen uirtutum, terrenis cogitationibus et cupiditatibus infra relictis, tanto disciplinatiores et tanto parciores debent esse in uerbis? Per diminutionem enim foliorum in superiori parte disciplina uerborum intelligitur; quia disciplinati quique quasi circumcidunt et extenuant uerba sua, ne quid in eis pudicitie, uel discipline contrarium ualeat inueniri, que indisciplinati et turpes quicunque omni honestate carentia, turgida et inflata emittunt. Per paucitatem uero foliorum, uerborum 463 paucitas conuenienter accipitur: cui omnes boni tanto magis student, quanto uirtutum culture uiciniores existunt. Unde de fratre quodam,  qui discere uolebat, et quasi in usum reducere lingue correctionem, legitur quod quemdam per triennium lapidem portabat in ore: de alio uero, quod triginta annos non fuerat locutus quidquam. uidemus plures, qui, dum in principio boni propositi, et adhuc quasi uicini terre, pristina ducti consuetudine, nec modestiam, nec paucitatem uerborum ualeant obseruare, quorum uerba designantur per folia lilii iuxta terram: procedente uero tempore, gratiaque accedente secundum profectum suum moderantur uerba, studentque silentio, ita ut non solum praua, sed etiam otiosa deuitent.

89. Cui autem bonorum statui melius competit disciplina et paucitas uerborum, quam uirgini  Christi? Nam, si omni homini christiano precipitur, ut nec turpiloquium, nec scurrilitas procedat ex ore eorum, sed magis gratiarum actio ; quanto magis uirgo, suo Domino pudicitiam consecrans, ab his omnibus debet temporibus abstinere? Qui suam procul dubio pudicitiam non uiolauit, tanto maiores debet Domino reddere gratiarum actiones, quanto maiorem est gratiam consecutus. Bonos enim uirgines esse, summum bonum est, et summa gratia, quia ii soli sequuntur Agnum quocunque ierit . Quantum uero is etiam a multiplicitate uerborum debeat abstinere, quis non uideat, cum loquacitas omnis sit indicium impudicitie, que nequaquam potest simul esse cum pudicitia uirginali? Loquacitatis ergo uitium maxime  deuitent uirgines pudici, si uolunt uirtutem pudicitie conseruare. Manifestum enim est quod in multiloquio non deerit peccatum , sed paulatim ab otiosis uerbis ad detractiones uenitur, donec tandem ad apertas contumelias prorumpatur. Arguit autem loquacitatem apostolus Iacobus, ita dicens: Si quis putat se religiosum esse, non refrenans linguam suam, sed seducens cor suum; huius uana est religio . Nemo igitur sibi de religionis habitu blandiatur, qui adhuc linguam suam non didicit religare. Religa tuam linguam, si uis esse religiosus, quia sine lingue religatione religio uana est. Unde Patres sanctissimi religionum institutores, et eorum sequaces sapientissimi, sicut a Spiritu sapientie docti fuerant,  districte instituerunt obseruationem silentii: non ignorantes quia, sicut urbs patens et absque murorum ambitu, ita uir qui non potest in loquendo spiritum suum cohibere . Et, sicut Psalmus ait: uir linguosus non dirigetur in terra . Sciunt etiam homines spirituales, qui hoc experti sunt, quantum auferat deuotionis, quantum afferat dissolutionis intrinsecus frequens lingue resolutio. Nam, sicut fornax, cuius os semper apertum est, non potest in se retinere feruorem, sic nec cor deuotionis in se poterit gratiam conseruare, cuius os non fuerit ianua silentii reclusum. Claudamus igitur os nostrum, ut cum deuotionis feruore Christum deuotionis largitorem in feruenti affectu animi possimus conseruare.

 90. uos autem precipue, o uirgines sponse Christi, intrate in cubiculum cordis uestri, et clauso ostio oris uestri orate familiariter, humiliter, lacrymabiliter, hilariter, dulciter, fiducialiter sponsum uestrum, regem uestrum, patrem uestrum, et consolatorem. Effundite coram illo, omnium inspectore cordium, corda uestra; confabulemini cum illo recordantes illius, effundite super uos animas uestras, et terrenis corporalibusque relictis, pennis spiritualibus caritatis eleuamini: et transite in locum tabernaculi admirabilis usque ad domum Dei, ubi non corporis, sed cordis auribus audiatis uocem exsultationis, et confessionis sonum, festum diem celebrantes, ubi interna consolatione refecte, quandoque cum articulus tempestatis et necessitatis,  tentationis et carnis aduenerit, celestis refectionis recordari possitis, et dicere: Quare tristis es, anima mea? et quare conturbas me? Spera in Deo, quoniam adhuc confitebor illi, salutare uultus mei et Deus meus . Memores estote optimi Domini Dei, memoramini et delectamini, et deficiat spiritus carnis uestre: ut spiritu illius, qui est super mel dulcis, reficiamini, et discatis uilipendere exteriores collocutiones, postquam interioris 464 collocutionis gustaueritis dulcedinem. O quam bonum et quam iucundum, o quam bonum et iucundum est, tecum, o dulcissime Iesu, habitare in unum, tecum colloqui, tibi reuelare causam anime nostre, tueque consolationis responso perfrui! O quam bonum est  ad te inhabitantem lucem inaccessibilem duce caritate accedere, cui, si tantum dux nostra fuerit, nichil manere poterit inaccessum! Nouit cor tuum, o dulcis Iesu, caritatis lancea uulneratum, uiam facere caritati, cui perpetuo non claudetur.

91. Accedite ergo ad eum per eum gressibus caritatis, et illuminamini: gustate quoniam suauis est. Sciunt experti, et bene sciunt qui ex alia parte gustauerunt bonum Dei donum, qui aliquando in cellam uinariam a uera uite nostra sunt introducti, quam amarum et quam tediosum sit a dulcedine contemplationis illius interiori presentia separari, et ad exteriora corporalia uel audienda uel uidenda reduci. Cum enim ille, quantum in presenti fas est, bonus iehsu, discipulis suis familiaribus seorsum ab  aliis fratribus in monte contemplationis eductis, se coram illis transfigurare uoluerit, et in ueste candida dulcedinis et bonitatis sue apparere mirantibus, et solida caritate inebriare uoluerit eos, quos ante uisitauerat per timorem iudicii, siue per uiolentiam salubrium tentationum; quia per flagella Deus nonnunquam suorum se cordibus representat: cum ergo, sicut diximus, aliquando se in suorum cordibus transfigurare dignatus fuerit, ut tristitia in gaudium conuertatur; si interim dum hec nescio quomodo aguntur, aliquis exteriorem requirens presentiam sic sit affectus, ut tamen ab amabilis contemplationis monte ipsum cogat descendere; putas illum talem impulsionem exteriorem patienter ferre, et non magis clamare cum Petro, Domine,  bonum est nos hic esse : et cum Paulo: Infelix ego homo, quis me liberabit de corpore mortis huius?  O quam amarum est eis, qui tali interiori refectione satiari nouerint, ad exteriora rursus attrahi! Mori uidentur sibi, quia reuera quedam mortis species est a contemplatione uite, a contemplatione candidi Iesu, a contemplatione faciei illius rutilantis sicut sol, ad has tenebras rursus auelli; et a Marie dulcedine ad Marthe ministerium reuocari.

92. Breuiter autem dico, quod quicunque sciunt mentis oculos interioribus contemplationibus occupare, et linguam anime ad diuinum colloquium reserare, non solum non delectantur exterioribus uisibus uel colloquiis, uerum etiam plurimum fatigantur.  Hi uero qui intrinsecus ceci sunt et muti, et contemplatione diuina et orationibus deuotis nesciunt se occupare, exteriorum sensuum subsidia querunt, et longitudinem temporis qua grauantur, inutilibus confabulationibus expendere satagunt. Exterioribus enim collocutionibus uelle occupari, signum certissimum est anime otiose, que ad collocutionem diuinam nulla penitus deuotione leuatur. Nondum certe ad summitatem lilii peruenerunt, qui linguam suam a multiplicitate uerborum nesciunt siue nolunt refrenare: tantoque altius se quisque nouerit in uirtutum gradibus ascendisse, quanto minus humanis colloquiis delectatur, nisi forte eiusmodi hominum in quibus ipse Deus loquitur,  et per quos uerbum Dei auditur. Tales enim non audiuntur propter se, sed propter Deum, qui et habitat et loquitur in ipsis: et cum talibus loquendo a nostris sepe Domino cooperante dubietatibus expedimur, a prauis abducimur, et in bono proposito confirmamur. uerumtamen in omnibus discretionis spiritus optandus est et implorandus a Domino, ut ipso reuelante sciamus, cui spiritui sit credendum, cui cordium nostrorum simplicium sit cogitatio reuelanda, a quo salutis uerbum audiendum; ne simplicitas nostra ab astuti serpentis fallacia capiatur, qui plerumque mala bonis, et falsa ueris, erronea rectis admiscere consueuit.



465 CAPUT XXuIII. De contemplandis in lilio, id est decore et excellentia uere uirginitatis.


93. Iam nunc ad contemplandum florem ipsum lilii ueniamus. uide, o uirgo Christi, quanta pulchritudine preemineat tuus iste flos, tuum florem designans, pre ceteris floribus. uide quantam pre omnibus floribus qui sunt in terra, gratiam obtineat specialem. uide quantam ab ipso Sponso tuo laudem pre cunctis floribus mereatur. Considerate, inquit, lilia agri, quomodo crescunt. Amen, dico uobis, quoniam nec Salomon in omni gloria sua coopertus est sicut unum ex istis . Lege igitur, o uirgo, et perlege, et sepius relege hoc uerbum Sponsi tui, et intellige quantum in huius floris commendatione tuam gloriam commendauit. Omnem mundi gloriam sapientissimus ille omnium creator et  conditor unico flosculo tuo cooperuit; nec gloriam flosculo, sed hunc flosculum omni glorie pretulit. In Salomone enim, de quo legitur quod magnificatus est super omnes reges uniuerse terre in diuitiis et honore , omnes mundi glorias debes intelligere. In flore lilii tui, qui tuam, omniumque uirginum Christi figuram gerit, uirginitatis gloriam contemplare. Si ergo tantum commendatur ab ipsa ueritate decor lilii tui, ut ei iuste subiiciatur omnis gloria Salomonis, quem non dubium est secundum magnitudinem glorie sue fuisse magnifice coopertum; quantum putas commendandum ipsum esse tue uirginitatis lilium incorruptum, et nulla in perpetuum macula corrumpendum, cuius uel umbra et figura tantum meruit honorari? Si  omne operimentum omnis glorie Salomonis non potest decori unius materialis lilioli comparari, quis decor comparabitur tue florenti uirginitati, que est tuum lilium uerum et speciale? Nullus, inquam: quia claritatem altitudinis tui decoris nullus potest decor terrenus transcendere, quia nec Salomon in omni gloria sua coopertus fuit sicut unum ex istis.

94. Noli ergo subtristis cantare, »Regnum mundi et omnem ornatum seculi contempsi propter amorem Domini nostri Iesu Christi ;« qui tibi etiam in presenti uita decorem dedit omni mundano decore maiorem, lilium integritatis tue sibi conseruando, et sibi pre ceteris pulchritudinibus uirtutum specialiter  dedicando, et speciali dilectione astringendo. uidebis luculenter hoc in Cantico amoris, ubi ceteris floribus pene omissis florem tuum sepius nominat, nomen lilii sepius inculcando. Sicut lilium inter spinas, sic amica mea inter filias : et item, Dilectus meus ascendit ad areolam aromatum, ut lilia colligat: et rursus: Dilectus meus mihi, et ego illi, qui pascitur inter lilia . Laudabile lilium, amica sponsi; amabile lilium, quod colligitur a sponso. Non enim, ut estimo, colligitur, ut ultra marcescat; sed ut in altari aureo collocetur, quod est ante oculos Domini, id est, ut collocetur in celesti sanctuario, ut sit ipsum lilium ad ornamentum aliorum sanctorum. Delicatum profecto lilium, in quo pascatur sponsus: non quod in hoc solo delectetur;  sed in hoc quadam speciali prerogatiua dilectionis, plus aliis delectatur. Nec immerito. Duplex enim bonum in uirginibus, quod in aliis sanctis non uirginibus simplex est. Cum enim tota Ecclesia uirgo sit in anima, nullam habens maculam neque rugam, in fide, et spe, et caritate incorrupta, propter quod et uirgo appellatur, meretur et a sponso laudari: quanta laude putas esse digna lilia nostra, que hic habent tam in corpore quam in anima, quod tota Ecclesia habet tantum in anima? Quasi enim quidem adeps et medulla Ecclesie sunt uirgines Christi: et quadam singulari excellentia aliorum florum sponsi amplexibus familiarius inherentes.

95. Hoc autem est uirginibus summopere considerandum, qui lilii pulchritudine delectantur, quod  flos lilii tam interius quam exterius albus est. Quid enim per exteriorem partem floris albam, nisi munditia corporis; aut quid per interiorem, nisi mentis uirginalis puritas figuratur? Turpe esset, imo non esset lilium, quod uel interioris uel exterioris candoris sui puritate careret: ita 466 quoque turpis est uirgo, imo non est uirgo, que non habet utramque, scilicet mentis et corporis castitatem. Ubi non dubito multos utriusque sexus uirgines in corpore defunctos esse, et saluandos, qui nequaquam uirginale premium merebuntur. Mortui enim sunt, qui corpore quidem incorrupti, sed mente corrupti erant; ipsa tamen mentis corruptione non exigente eos ad mortem eternam, quia legitimas nuptias exspectabant, sine quibus nulla illicita connubia uoluerunt  perpetrare. Si enim, sicut ait Apostolus, nupserit uirgo, non peccauit , que sola tantum uoluptate nupsit, quamuis iam in mente florem uirginitatis corrupit. Consentit huic sententie beatus Augustinus, dicens, quod nequaquam uirgo aspirans ad nuptias melior est muliere nuptias adepta, cum ea que iam nupsit, uno sit uiro contenta; nuptura uero querens per omnem populum cui adhereat, cum pluribus necesse est fornicetur animo . Placet  enim illi hodie unus, cras alter, deinde tertius et quartus, et fortassis plures: et quomodo si talis moritur, meritum obtinebit uirginitatis incorrupte?

96. Utrum autem uirgines ille, que ui opprimuntur post uirginitatis uotum, nec aliquando consentiunt corruptioni; uel ille etiam, que ante uotum aliquando ad nuptias aspirauerunt firma mente, licet postea penitentia ducte uoto castitatis se constrinxerint; siue etiam ille, que post uotum aliquando sola uoluntate a uoto continentie resilierunt, sed rursus ad uoti constantiam redierunt, et usque in finem perseuerauerunt: utrum, inquam, tales uirgines sint premio coronande, fateor me ex auctoritate nescire. Et hoc magis peritiorum hominum, uel certe diuino potius arbitrio sentio relinquendum.  Dico autem magis opinando quam definiendo de primis, que uim patiuntur; si nunquam sue corruptioni, nec uoluntate, nec delectatione consentiunt beato uirginali premio non esse spoliandas  , quod ex uerbis Lucie  uidetur posse comprobari  . Si etiam per uiolentiam, et non a consentientibus, castitas uirginalis amittitur, spero quod talis amissio castitatis ipsis amittentibus cedat in bonum: quia forte permisit eas benignus iehsu tali bono spoliari, quod presciuit ipsas non bene usuras. Utile enim esset aliquam, que propter uirginitatis meritum deberet superbire  , perdere uirginitatem, et per hoc consequi humilitatis uirtutem.

97. Cauenda sunt autem uirginibus summo studio  loca et tempora corruptoribus opportuna, ne, si sue corruptioni per insipientiam suam occasionem prebuerint, ipse sibi merito nocuisse uideantur, et sua corona priuentur. Si enim Bethsabee non se impudice siue incaute lauisset in solario, et Susanna in pomario, ubi uideri poterant aliquo modo; nequaquam illa adulterium, nec ista mortis periculum incidisset. Caute sint uirgines, sicut sunt caste. Fenestras oculorum et aurium suarum discant obserare, uultus abscondere, ne uel sibi, uidendo uel audiendo quod forte non expedit, mortem asciscant: ne dum ab aliis incaute uidentur et audiuntur, ipsos, quamuis ignoranter, occidant. Quod sepe contigisse cognouimus, illo suggerente et insidiante,  de quo scriptum est: Sedet in insidiis cum diuitibus in occultis, ut interficiat innocentem . De aliis uero, que uel aliquando ante uotum, uel post sola uoluntate lapse sunt; mihi uidetur, sine preiudicio cuiuslibet melioris sententie, quod uirginitatis coronam non amittant, si tamen citius ad uotum redierunt, et in eo fideliter permanserunt; sed tamen corone meritum puto aliqualiter imminuendum secundum mutationem uoluntatis, ut si qua longo tempore, uel firma uoluntate perstitit in uoluntate frangendi uotum uirginitatis, tanto  minus habeat meriti in corona. Integram uero omnino coronam estimo possessuras, que a primis annis suis uirginitatem sponso suo Domino Iesu uouere et conseruare studuerunt.



CAPUT XXIX Quod flos lilii inclinatus ad terram doceat humilitatem.

98. Nec pretereundum, quod ipse flos lilii tam altus, tam candidus, tam iucundus, semper reclinatur 467 ad terram. Quid nobis per hoc aliud quam humilitas commendatur? Caput enim inclinare ad terram, est mentem nostram ad generationem terrenam et fragilitatem de terra contractam inflectere, ne de nobis aliquid presumere omnino audeamus, dum nos lutum et cinerem esse consideramus.  Nulli autem hec uirtus tam necessaria est, quam uirginibus, ne in profundum superbie incidant dum suorum considerant excellentiam meritorum. uirgines enim Christi etiam adhuc in terra uiuentes, Angelorum ducunt uitam, cum tales sint, quales dixit Dominus homines futuros post resurrectionem: quia tunc neque nubent, neque nubentur; sed erunt similes Angelis Dei in celo . Non exspectant autem uirgines Christi solummodo incorruptionem resurrectionis, sed in presenti etiam uiuunt incorrupte, uitam sine dubio angelicam emulantes. Ne igitur e tam sublimi gradu, quem non ex precepto cuiusquam, sed propria uoluntate uiriliter ascenderunt, uiliter, per superbiam decidant; inclinentur ad terram, sicut flos lilii:  recordentur quoniam puluis sunt, et quod dies earum sicut fenum: et nondum estiment se ad immortalitatis beatitudinem resurrexisse, sed adhuc illo carneo pariete circumdatas, qui inter ipsos diuidit et dilectum Iesum. Caueant illum astutum serpentem ipsis multipliciter insidiantem, ne seducat eas ad presumendum aliquid de se: quatenus existiment bonum quod habent, non habere se a Deo, sed a propria uirtute; uel credant sibi pro meritis suis traditum; uel propter hoc quod a Deo acceperunt, singulariter credant se meliores aliis, uel ut putent se habere, quod non habent. He sunt quatuor species iactantie, quibus ille nequissimus serpens etiam non raro bonos decipit.

99. Et prima quidem specie decepti, qui non putant  quod habent a Deo accepisse, incidunt, quo nullum est maius, crimen ingratitudinis. Quid enim peius, quam non recognoscere Deum esse largitorem omnis boni? Quod qui non agnoscat, quomodo grates deferet ei, a quo nichil se estimet accepisse? Et certe non pauci tales sunt, quos ex ipsorum uerbis potes agnoscere. Quid enim dicunt? Quare, inquiunt, non seruasti castitatem tuam? quare non habes humilitatis et patientie uirtutem? quare non habes orationis deuotionem, et fluenta lacrymarum? Quid putas eos cogitare qui hoc dicunt, nisi quod ipsi hoc habeant a se, et quelibet a se hoc possit habere? Non ita cogita tu, o uirgo Christi, sed scito te a te ipso nichil habere, nisi peccata: cetera  uero bona, gratie sponsi tui sunt. Gratulare ergo, id est, letare simul et gratias age ei, a quo habes esse, et bene esse: et tanto magis dilige dilectum tuum, quanto pluribus et maioribus bonis suis suam erga te comprobat dilectionem. Imo et ipsa dona uirtutum plus dilige, diligentiusque conserua, quia hoc a tam dilecto et tam diligendo accipere meruisti, quam si propriis uiribus hoc obtineres. In retinendo datum diligenter, dantis dilecti sponsi tui dilectionem ostende; quia non debet dare uilia munera dator tam pretiosus.

100. Secundi uero, qui credunt se quidem accepisse, quod non habent, a Deo, sed tamen propter merita sua; uolunt benignum Dominum Iesum sua gratia spoliare. Cur propter merita tua accepisse  te putas uirtutem? Dic mihi: Quis dedit tibi posse mereri? Quid enim habes quod non accepisti? Quid gloriaris, quasi non acceperis?  Et tamen, si uis scire quomodo acceperis, audi eumdem apostolum: Gratia, inquit, Dei salui facti sumus. Quod autem saluamur secundum opera nostra, non ex iustificationibus nostris saluamur; sed gratia datur pro gratia. Gratia enim Dei sumus id quod sumus, siue in habendis uirtutibus, siue in celestibus obtinendis.

101. Tertii uero, qui ex spirituali dono putant se aliis meliores, aliosque contemnunt tanquam uiliores se, peste illius Pharisei premuntur, qui etiam, cum acceptis uirtutibus gratias ageret, peccauit, quia Publicanum contempsit . Sed, quia  plurimi hac peste laborant, tentemus adiuuante Domino his aliquod medicamentum adhibere. Considerandum puto. Is aliqua uirtute spirituali caret: forsitan habet aliam similem isti, uel maiorem hac. Ideo dicit Hieronymus: »Preclara est uirginitas et pudicitie 468 uirtus, si modo non aliis macularum lapsibus infirmatur.« Nam tanto maiori studio placendi opus est, quanto est maior ille cui placendum est. Si enim uirgo es, adhuc dubium tibi est ad quem gradum dignitatis uirginalis ascenderis. Non enim eiusdem meriti sunt omnes uirgines. Quis enim sanctorum uirorum similis in castitate et laude Ioanni uenit equandus? Que uirginum feminarum usque ad altitudinem dignitatis Marie uirginis altissime peruenit? Non ergo te  exaltes super quemquam, cuius mentem ignoras, ne sub omnibus cadas. Item, si tu forte dignitate uirginitatis locum tenes infimum; quomodo audebis te comparare ei, qui in humilitate uel caritate, uel obedientia forte iuxta summum gradum ascendit? Quid, si ille, cui te audes preferre, ad tantam perfectionem peruenit, ut non dubitet, imo, Deo teste, cui conscientia ipsius nota est, tota mente flagret calicem passionis pro Domino exhaurire? Sed hic fortassis dicis, quia et tua conscientia testante, paratus sis ad tolerandum passionem. Ac quod respondemus, quod non sit quisquam, qui huius uirtutis constantiam in se ueraciter possit agnoscere, nisi re ipsa atque experientia doctrice  didicerit. Quantos enim putas in tormentorum acerbitate defecisse, qui se putabant usque ad mortem fortiter perseueraturos? Non ergo te ipsum iudices, qui te ipsum non agnoscis: cum perfectissimus omnium Paulus dicat: Sed neque me ipsum iudico; qui autem me iudicat, Dominus est. Alios quidem multo minus debes iudicare, propter hoc quod ibidem subditur: Nolite itaque ante tempus iudicare, quoadusque ueniat Dominus, qui et illuminabit abscondita tenebrarum, et manifestabit consilia cordium . Ubi sine dubio multi alii contra opinionem hominum, iudicio Domini cuncta uidentis preponentur, et postponentur, qui preponendi falso putabantur. Est autem adhuc ratio ualida, que ab hac specie iactantie te auocet. Ita enim habeto.  Esto alius alio iustior, alius alio sanctior sit; idem tamen nescit utrum odio an amore dignus sit.

102. Hinc suam mentem exerceant optimi quique, et ad exemplum lilii timore et humilitate coacti inclinabuntur ad terram; cum habuerint in mente, quod nesciunt utrum amore an odio sint digni. Et uere nesciunt, et ignorant quid superuentura pariat dies, imo nec hora: quanto minus sciunt, qualis eorum finis futurus sit, uel eorum qui modo mali sunt? Si Iudam proditorem uidisses, cum adhuc erat discipulus, et inter summos, eiicientem in nomine benigni Iesu demonia, uidissesque Latronem postea cum Christo crucifixum, qui eatenus institisset latrociniis et homicidiis, non dubito, quin Latroni Discipulum pretulisses: et tamen omnes scimus,  utri alter in fine prelatus sit. Tu ergo, si etiam ad tantam iam uite perfectionem peruenisti, ut miracula opereris; time, ne ad extremum cum ipso Iuda deprehendaris reprobus. Si uero alium quemquam pessimis operibus uideas insudantem; ne te illi preferas, quia nescis utrum exemplo Latronis ad ultimum conuertatur, sicut scriptum est: Beatus uir cui non imputauit Dominus peccatum . Quod de illis communiter accipitur, qui post scelera sua ad Dominum a Domino conuertuntur, qui considerat qualis quis moriatur. Nullum ergo et tu iudicare presumas: nec te, licet optimum, cuiquam alteri, quamuis pessimo, preferas; quia tuus et illius qualis futurus sit exitus, ignoras. Ad terram igitur cum lilii flore inclinare, id est considera fragilitatem  tuam, in te, quia terra et cinis es: et quanto maior es, humilia te in omnibus, carnis munditiam uirtute humilitatis inclinans.

103. Quid autem uanius illis, qui se putabant habere quod non habent? Sed certe hac peste omnium hominum genus fere laborat. Quis est enim qui seipsum perfecte cognoscat; nisi cui datum est a Patre luminum, a luce uera que illuminat omnem hominem? E celo uenit, , id est Nosce te ipsum. Nam in Cantico canticorum ipsa sponsa que ad amplexus sponsi anhelabat, que senserat unguentorum illius fragrantiam, de ignorantia sui quodammodo reprehensa est, dicente sponso: Si ignoras te, o pulcherrima inter mulieres, egredere a  me . uide ergo quantum malum sit queuis ignorantia 469 sui, propter quam ab amantissimo sponso meretur repelli. Ad cognitionem igitur propriam redeamus, id est ad terram nostram, si uolumus esse uera lilia, et ad sponsi admitti presentiam. Nos ipsos iugiter introspiciamus, incessanter clamantes ad uerum et benignum Iesum; ut mentis nostre oculos ad cognoscendum nos ipsos illuminare dignetur.



CAPUT XXX. De numero foliorum nostri lilii, seu de tribus incommodis uite presentis, que euadunt uirgines; et totidem commodis uite future que exspectant.

104. Nunc ad numerum foliorum ipsius floris, candidissimo flore nostro benigno Iesu nos illuminante,  animum intendamus. In perfectis liliis ipse candidus flos plurimum sex foliis constat, per que sex causas intelligimus, que ad uirginitatis munditiam debent animos uirginum incitare, quarum tres ad uitam presentem, tres ad futuram pertinent. Tria sunt incommoda in presenti uita in coniugatis, propter que uitanda uirginalis castitas est appetenda. Tria sunt quoque commoda future glorie, propter que acquirenda uotiua uirginitas est et conseruanda. Presentis uite incommoda duo habemus ex maledictione, que inflicta fuit prime parenti nostre Eue post transgressionem peccati. Serpens enim tribus maledictionibus subiacuit, Eua duabus, Adam uni. Serpenti enim dictum est a Domino: Supra pectus tuum gradieris, terram comedes, et mulier  conculcabit caput tuum. Eue autem dixit Deus: In dolore paries, et sub potestate uiri eris. Ade uero ait: In sudore uultus tui comedes panem tuum .

105. Maledictiones Eue, et per ipsam omnium mulierum nuptarum, due sunt in presenti expresse, scilicet quod in dolore pariunt filios, et sub potestate uirorum sunt. Quis et quantus sit dolor parientium mulierum, nullus hominum nouit, nisi que experte sunt. In Scripturis autem doloris huius testimonium frequenter inuenimus; quia, cum magnitudinem alicuius doloris uolumus exprimere, ipsum mulieri parturienti comparare solemus. Hoc enim ipsum Dominus omnium dolorum cognitor cum uideret discipulos suos de morte sua nimium  contristandos, ipsorum tristitiam mulieris parturientis tristitie uoluit comparare, dicens: Mulier, cum parit, tristitiam habet, quia uenit hora eius: ita et uos nunc quidem tristitiam habetis . Similiter et beatus Paulus dicit, uolens ostendere dolorem eorum, qui in extremi iudicii die imparati inuenientur, ait: Cum autem dixerint, Pax et securitas, tunc repentinus superueniet eis interitus, sicut dolor in utero habenti, et non effugient . Sepius quoque in Prophetis et in aliis Scripturis de huius doloris magnitudine inueniuntur multa exempla. Sed, quia uiuorum plura suppetunt testimonia, que illud ad experientiam cognouerunt, uidetur in his non diutius immorandum.  Sed felices uirgines, et uere prudentes, que etiam preter commoda temporalia in spiritu Domino iungi uicinius elegerunt, spirituales fetus, id est bona opera, multo melius, uberius et securius immortali sponso suo Iesu non singulis annorum spatiis, sed diebus singulis procreantes: amantes eum, in cuius thalamum castissimum duce pudicitia intrauerunt, uel quem potius in sui cordis thalamum receperunt, eius uocem organicam in preceptis suis et promissis premiorum celestium audierunt, et loquente sponso suo, ei per obedientiam responderunt; cuius amor castimoniam, cuius tactus munditiam, cuius nuptie uirgines faciunt et conseruant. O uere felices, que tali uiro non solum animi, sed etiam corporis munditiam consecrauerunt! Cuius commercio sic in  animo fecundantur, ut omnium uirtutum matres efficiantur, quorum filii in domo celesti eternaliter habitant, et semen operum ipsarum coram sponso suo in seculum dirigetur.

106. Euadunt etiam uirgines Christi maledictionem secundam Eue matris nostre, et per ipsam omnium maritatarum, scilicet quod sub uiri mortalis potestate non sunt: et in hoc quantum bonum inuenias, quantum malum 470 effugias, diligentius intuere. Super quo Pauli apostoli sententiam audiamus. uirgo, que innupta est, cogitat que sunt Dei, ut sit sancta corpore et spiritu. Que autem nupta est, cogitat que sunt mundi, quomodo placeat uiro . Quid acquiritur? Euaditur malum non modicum, sollicitudo mundana, quomodo uiro placeat.  Quantum putas animis uirginalibus deuotionis augeri, quod libere, quando uolunt et quando debent, nulla impediente cura possunt orationibus ceterisque spiritualibus exercitiis uacare? Quantas habent coniugate, religiose et Deo uacare uolentes, molestias; cum a propriis uiris, quibus eas esse subiectas oportet, prohibentur? Est enim hoc magnum onus coniugii, cum mulieres uiris talibus copulantur, qui a bonis earum moribus et bona conuersatione discordent. Quantas putas esse coniugatas, que suppliciis hoc emere uellent, quod a malorum potestate liberate, liberum Domino possent seruitium exhibere? Felices ergo uirgines, que sponsum suum Christum accipientes, illi se soli subiecerunt, cuius iugum suaue est et onus leue; eique soli tota et integra  mente placere desiderant, qui sane est speciosus forma pre filiis hominum, non diuidentes mentem suam, ita ut nec ex parte cupiant, et sollicite sint placere Deo, nec ex parte placere uiro: sed se totas integras reddunt illi a quo receperunt ut essent, et receperunt ut bene essent; ipsum munere preterea sponsum suum gratuito acceperunt. Quid poteris largitori tuo digne rependere? Dedit te tibi, quando te creauit, ut esses: reddidit te tibi, cum recreauit, ut bene esses: dedit in uiaticum tibi, ne in uia deficias, Corpus et Sanguinem suum, se uerum Deum, et hominem uerum: et tu quid rependes? Si pro eo quod dedit tibi, quando te creauit, uicem nequis rependere; quid denique pro eo rependes, quod se tibi  dedit? Certe si te millies posses rependere, quid esses tu in comparatione Dei? Repende tamen quantum potes, repende te totam illi, qui te totam tibi et dedit, et reddidit: et his non contentus, se quoque totum tibi dedit. Diliget hunc tantum te diligentem, et singularem dilectum ex tota anima tua, et ex toto corde tuo, et ex omnibus uiribus tuis; quia et cor bone uoluntatis, et animam rationabilem, et uires ad implenda que bona sunt, ipse dedit tibi. Benedicat anima tua Domino, et noli obliuisci omnes retributiones eius; et te dilectionis illius uinculis astringe, ut liberius uacare possis, et uidere quam suauis est Dominus: quem, si recte gustaueris, ipso te trahente iam nequaquam ulterius sub alterius potestatem redigeris. Omnis enim sapiens ab illius  se nollet absoluere seruitio, cui seruire regnare est. Quis autem regnare nolit? uis regnare feliciter? serui benigno Iesu, et regnabis; quia illi seruire regnare est. Sic enim de sanctis legitur, quia cum Christo regnabunt in eternum . Quid est, regnabunt? Reges erunt. Hoc enim et Apostolus ait: Heredes quidem erunt Dei, coheredes autem Christi . Reges ergo uere erunt, heredes regni Dei, coheredes autem Regis. Felicissime ergo uirgines huius solius iugo subiecte, qui seruos suos commutat in reges, quorum regnum non mutabitur in eternum!

107. Tertia causa appetende uirginitatis est carentia multiplicium anxietatum, que inenarrabiliter habetur circa pueros nutriendos. Quanta sit hec anxietas,  soli nouere parentes. Secundum amorem enim quo afficiuntur circa filios, extenditur sollicitudinis magnitudo, quem amorem exceptis parentibus nulli sciunt. uerum dixit, qui ait:

Quis sit amor prolis, soli nouere parentes
Unde nonnunquam sollicitudinem ipsam in tantum contingit extendi, ut omnes animi uires occupet, et omnibus postpositis solummodo filiorum mentionem habeant. Discurrit animus, et uagatur, et percurrit mare et aridam: nil inexpertum relinquit, plurimumque et corpus miserorum parentum diuerso labore atteritur, ut filiis pecunia et possessio comparetur. Nec adhuc quiescitur, etiam pluribus quam necessitas exigat conquisitis; quia occasione dilectionis filiorum subintrat auaritia, etc.

 Crescit amor nummi, quantum ipsa pecunia crescit. 
471 Et minus hanc optat cum non habet: consequenterque moriuntur in miseriis; nec possunt compati, nec uolunt misereri, et se ipsos miserrimi parentes faciunt indignos ad misericordiam consequendam. Iam, ut puto, uides quantum malum facit sollicitudo circa filios habita, et ad quem finem tendit. Quantum autem putas anxietatis adiici etiam bonis parentibus, et maxime matribus, que maiori circa filios solent affectu moueri, cum uident uitam filiorum, uirtutum tramite relicto, uagari per deuia uitiorum, eum diuersis illos affici uident corporum infirmitatibus, cum denique tandem ad mortis uident  interitum deuenire? Quis in tantis miseriis locus diuine contemplationi relinquitur? Quomodo cor sursum haberi potest ad Dominum, tantis grauitatibus oppressum? O quam beate uirgines, quarum sponsus ultra mori non potest, quarum filii, id est uirtutes, semper uiuunt, imo et ipsas ad uitam perducunt; quarum animus non ad diuersa terrena descendit, posteriorum oblitus! Portant iam uirgines beate in mente sua celum cum gaudiis, quantum hominis fas est, quod ipsas preterea est laturum. Iam uagantur per gaudia celestia, transeunt singulariter choros beatissimorum spirituum, singulorum chororum officia singularia spirituali mentis uiuacitate perspiciunt, et singularium uirginum gaudia sibi a rege et a sponso preparata, libera mentis auiditate  degustant, nulla filiorum terrenorum sollicitudine remorate.



CAPUT XXXI. De tribus commodis future uite, que obtinebunt uirgines.

108. Sequamur, et nos prosequamur in materie tractatu proposite tria commoda future uite, Christi uirginibus singulariter accessura. Beatissimus Ioannes euangelista in Apocalypsi sua uidit duodecies duodena millia sanctorum citharedorum illibate uirginitatis in corpore, uiriditatis inuiolate in corde, quod sequantur Agnum, sponsum uirginum, quocunque ierit . Ecce uirginum premium singulare, per quod quartum folium floris  lilii designatur; quia sequuntur Agnum quocunque ierit. Quo ire putamus hunc Agnum, quo nemo sequi eum uel audeat, uel ualeat nisi uos? quo, inquam, putamus eum ire? in quos saltus? in que prata? Illuc estimo, ubi sunt uera gaudia, non gaudia huius mundi uana, insana, mendacia, nec gaudia qualia in ipso regno Dei ceteris prestantur; sed a ceteris sorte distincta gaudia uirginum Christi, de Christo, cum Christo, post Christum, per Christum, gaudia propria uirginum Christi. Non sunt eadem non uirginum, id est eorum qui non sunt uirgines, quamuis tamen sint Christi. Nam sunt aliis gaudia alia; sed nullis talia. Sequuntur Agnum quocunque ierit quia Agni caro utique uirgo est. Hoc enim in se retinuit cum esset in corpore, quod non abstulit Matri. uirgo  enim ex uirgine conceptus est: et natus uirgo de uirgine, et post natiuitatem cum uirgine matre permansit uirgo, auctor et custos, et amator uirginitatis ac remunerator largissimus Dominus iehsu Christus. Merito igitur eum sequuntur etiam in hac uita uirginitate cordis et carnis, quocunque ierit. Quid est enim sequi, nisi imitari? quia Christus passus est pro nobis, relinquens uobis exemplum, sicut ait apostolus Petrus, ut sequamini uestigia eius . Hunc in eo quisque sequitur, in quo imitatur, in quo multum ad imitandum proponitur omnibus; uirginitas autem carnis non omnibus. Non enim habent quid faciant, ut uirgines sint. Sequantur itaque Agnum ceteri fideles, qui uirginitatem  corporis amiserunt, non quocunque ierit; sed quocunque ipsi poterunt. Possunt autem in omnibus uirtutibus, nisi cum in decore uirginitatis inceditur. Quomodo enim post eum ibunt itinere uirginali, qui hic amiserunt, quod nullo modo recipiunt? uos ergo, o uirgines eius, ite post eum, que propter hoc quocunque ierit, sequimini eum, tenendo perseueranter quod uouistis, ardenter facite quod potestis, ne uirginitatis bonum uobis pereat, cui semel perdite, facere nichil potestis, ut redeat. O quanta cum admiratione, quanto cum gaudio uidebit 472 uos cetera multitudo sanctorum, que Agnum ad hec sequi non potest! uidebit, nec inuidebit: et colletando uobis, quod in se non habet, habebit in uobis. Agnus quippe ille, quem uos quocunque ierit, sequimini, nec eos  deseret, qui eum non ualent sequi quo uos potestis. Omnipotentem Agnum loquimur, qui uos preibit, et ab eis non abibit, cum erit Deus omnia in omnibus; et qui minus habebunt a uobis, non horrebunt: ubi enim nulla inuidentia est, concors est differentia. Presumite itaque, confidite, roboramini et permanete in eo quod uouistis, et reddite Domino Deo uestro uota perpetue continentie, non tantum propter erumnas presentis seculi uitandas, sed multo magis propter futuri seculi delicias singulares, quas nobis spiritualiter Agnus noster Christus transiens ministrabit.

109. Caueant autem uirgines Christi, ne pueriliter intelligant: ita ut solam uirginitatem credant sibi sufficere ad sequendum Agnum Dei, quocunque  ierit; cum ipse Agnus non solum uirginitatis semitam, imo etiam omnium uirtutum uiam incedat. Oportet ergo uirginem Christi omnium uirtutum itinere, etiam in hac uita, Agnum mansuetissimum imitari; si uult illuc uenire, ubi sine fine eum, quocunque ierit, sequetur. Quomodo enim posset sequi uirgo superba Agnum in humilitatis uia gradientem, ad quem nullo modo accedet? quomodo mitissimum iracunda? quomodo feruentem caritate inuida? quomodo largissimum auara? quomodo sobrium ebria? Ambulat in omni uia omnium uirtutum Agnus: ambulet sic et uirgo cupiens Agnum imitari. Sit mitis, sit humilis, sit caritate feruens, sit larga, sit alacris, sit sobria; et imitabitur Agnum quocunque ierit: denique merebitur ab ipso sponso suo  audire: Quam pulchri sunt gressus tui in calceamentis tuis, filia principis!  Specialis filia Dei principis, et domina regum uniuerse terre erit anima uirginalis, cuius gressus commendantur in calceamentis. Per calceamenta autem accipimus exempla mortuorum; quia calceamenta fiunt de mortuis animalibus. Pulchri igitur sunt gressus uirginum in calceamentis, cum directe sequuntur per uiam uirtutum omnium Agnum Christum pro ipsis mortuum, pro Agno parate etiam ipse usque ad mortem et per mortem, si necesse est, sequi Agnum; in omni facto munientes pedes affectuum suorum, exemplis optimi Agni Iesu Christi, aduersus serpentem insidiantem calcaneo uirginali, cum caput  serpentis uirginali pede ipsius Agni adiutorio conculcatur.

110. Quintum folium floris lilii quintam causam designat, propter quam uirginitas est appetenda; illud scilicet quia cantabunt canticum nouum ante thronum Dei et Agni, quod preter uirgines nemo potest dicere. O felices uirgines, et ceteris feliciores uirgines, que affertis ad illas Agni nuptias eternales canticum nouum, quod cantabitis in citharis uestris, non utique tale, quale cantat uniuersa terra, ut dicitur, Cantate Domino canticum nouum; cantate Domino, omnis terra : sed tale, quale nemo potest dicere, nisi uos. Audiet tamen, et delectabitur omnis multitudo fidelium uestro proprio et tam excellenti dono. uos autem que et dicetis, et  audietis, quia illud dicetur a uobis; felicius exsultabitis, et iucundius regnabitis. Quis istam felicitatem poterit explicare? imo quis humana mente concipiet tante exsultationis iubilum? Iam si omnes uirgines canticum istud cantabunt, nunquid illa uirgo uirginum primiceria non cantabit? Cantabit utique, et tanto iucundius, quanto castior ceteris. Prebebitque toti choro in cantando exemplum, quas ad uirginitatis amorem suo incitauit exemplo. Cantabunt ergo uirgines in illa iucunditate festiua canticum suum in cor Agni uirginis sponsi sui, a quo ut tale canticum cantare possent, acceperunt. Quid autem? Nunquid et ipse Agnus non solum aliarum uirginum cetum, sed etiam ipsam uirginem Matrem suam superexcellens, a quo habent non solum, ut  sint uirgines, sed etiam sint; nunquid, inquam, Sponsus uirginum uirgo, uirgo optimus non etiam cantabit? Imo uero et ipse cantabit, et iucundissima illa uox uerbi Patris eterni, cum omnibus, pre omnibus, et in omnibus 473 audietur. O felicissimum canticum! o festiuitatem iucundissimam, comparatione et fine carituram! Quis ad illud non anhelet? quis laborare contemnat ut illuc perueniat, ubi tantarum uirginum canticum nouum audiat, ubi mirabiliter pre ceteris uirginibus redundantem uocem Matris Agni percipiat; ubi et ipsum Agnum piissimum et dulcissimum melos, totum melleum audiat concinentem? Si enim eloquia Domini, teste Psalmista, et in ipso corpore mortis existentis unicuipiam tam dulcia sunt, ut mel et fauum superent  : quanta putas ea dulcedine superabundare debere, ubi omnis mortalitas, omnis timor, omnis dolor procul transierunt; ubi amaritudinis nullus relinquitur locus, sed omnes torrente uoluptatis diuine potabuntur, inebriati ubertate domus eius? Maxima omnibus felicitas, canticum uirgineum Agni dulcissimum audientibus: abundantior tamen uirginibus Christi, cum ipso Agno cantantibus.

111. Quanta sollicitudine merito custodire debent uirgines ora sua, canticum solis uirginibus cantandum cantare, et cum omni munditia conseruare, non solum ab omni actu polluto, sed ab omni uerbo luxurioso, turpi, scurrili, iocoso, imo et otioso?  Eruntque sicut in cantico sponse dicitur, sicut uitta coccinea labia uirginum, et eloquium earum dulce . Sicut enim uitta coccinea sunt labia, que semper uerbis ardentis caritatis abundant, quibus uerbis motus et cogitationes carnales restringuntur. Per coccineum quippe colorem, caritas; per uittam, qua crines restringuntur, restrictio cogitationum carnalium, que per crines figurantur, accipitur. Sponsarum ergo Agni, hoc est uirginum Christi, labia precipue decet esse sicut uitta coccinea, ut sermo earum semper caritate ardeat, passione Agni et sponsi rubeat, qui semper debet esse in corde, semper sit in ore candidus et rubicundus dulcis iehsu. Nec timeo talibus de mendacio, quia mentiri omnino nolunt, cum de ueritate loquuntur  dulcissimo Iesu. Scurrilia uero, turpia, iocosa, et otiosa uerba, uerbis passionis conuenire non possunt. Quid enim utilius, quid amarius, quid decentius passione Iesu Christi?

112. O dulcissime atque amantissime Iesu, agne immaculate, candide per innocentiam, rubicunde per sanguinem passionis, quam iucundum cogitare, quam salubre loqui de te! Tu enim de te loquentibus presens, mentem dulciter accendis, informas uerba, et omnium in te loquentium trahis affectus: curruntque in odore unguentorum tuorum, donec introducantur a te, Rex regum, in cellaria tua, bibantque uinum dulcissime consolationis tue in iucunditate cordis sui, audiantque suauissimam uocem tuam dicentem, Bibite et inebriamini, karissimi  ; sentiantque indignos amari a te gratis, amicissime et gratissime Iesu. uidesne igitur quorsum tendant uerba caritatis et passionis benigni Iesu? cuius nomen quod est super omne nomen, nulli potius nominandum, nullis dulcius sapiendum est, quam uirginibus sacris, sponsis eius: ut nunquam ab earum ore recedat nomen dulcissimi Iesu, in quo ipsi Agno celestis Patris canticum nouum sole cantabunt. Incipite ergo quantum fas est, o uirgines, frui sponso uestro. Ipsum semper in ore, semper in corde gestantes: ut fiant ei sicut uitta coccinea labia uestra, et eloquium dulce, ut digne habeamini postmodum osculari ab osculo oris eius, et ab ipso introduci in celestem thalamum.

113. Sexta et ultima causa, propter quam uirginitas  est appetenda, sexto folio floris lilii designatur. Ostenditur enim nobis que sit hec causa testimonio Isaie dicentis: Eunuchis, id est uirginibus meis, dabo in domo mea et in muro meo locum nominatum multo meliorem, quam filiorum atque filiarum: nomen eternum dabo eis, quod nunquam deficiet . O sublime meritum uirginum; o gloriam excellentem, o premium spirituale! Legant et intelligant, memorieque commendent uerbum hoc, uerbum bonum et suaue uirgines omnes; pueri pariter et puelle gaudeant, et perseueranter currant, qui iam continentiam uouerunt, donec comprehendant. Audiant qui nondum uouerunt; et delectentur in altitudine premiorum, ut uoueant etiam ipsi  uotum castitatis castissimo Iesu, ut semitam uirginitatis 474 altissimam et arctissimam apprehendant, per quam incedentes brauium accipiant nominis sempiterni, et locum multo meliorem, quam qui filios et filias ex se genuerunt, incolere mereantur. Quid per hoc designatur nomen, quod Dominus promittit se suis daturum uirginibus? Utique gloria propria excellensque significatur, que erit uirginibus non communis cum multis, quamuis in eodem regno constitutis. Nam ideo fortassis nomen dictum est, quod eos quibus datur, distinguit a ceteris, sicut homines propriis nominibus distinguuntur. Licet enim omnes ad uitam eternam predestinati in uno regno sint mansuri, et uno Deo fruituri; tamen, sicut ait Apostolus, ut stella differt a stella in claritate,  sic resurrectio mortuorum : hec sunt merita diuersorum sanctorum. Nam sicut commune est omnibus sideribus esse in celo, et tamen alia est gloria solis, alia lune, alia stellarum: sic in ipsa uita eterna distincte fulgebunt lumina meritorum. In domo autem Patris eterni mansiones multe sunt : ubi non uiuet alter altero prolixius, quia omnes habebunt uitam eternam. In multis autem habitationibus honoratur alius alio clarius. Quanta, putas, ibi gloria fulgebunt uirgines Christi, cordis simul et mentis puritate Christum sequentes? Quis sanctorum chorus melius lune comparatur, quam uirgines? Sole sequentur solem iustitie Christum ut Agnum Patris, quocunque ierit: unde et sole illi similes sunt atque simillime.  Honorabuntur ergo pre ceteris in eodem regno existentibus splendore quidem excellentiori, sicut lunam uidemus pre ceteris sideribus preeminere; possidebuntque in domo Domini locum meliorem multo quam ceterorum filiorum et filiarum, qui uirginitatis merito non sunt insignes.

114. Pergite itaque, sancti Dei pueri et puelle, mares et femine, celibes et innupte; pergite perseueranter usque in finem. Laudate Dominum dulcius, quem cogitatis uberius: sperate felicius, cui seruitis instantius: amate ardentius, cui placetis attentius. Non sint in uobis incentiua ulla uitiorum, sed totum hominem uestrum uestro sponso consecrate simul et conseruate specioso forma pre filiis hominum. Non conspiciatur in uirgineo corpore uestro  improbus uultus, non uagi oculi, non infrenis lingua, non petulans risus, non scurrilis iocus, non indecens habitus, non tumidus aut fluxus incessus. Iam non reddite malum pro malo, aut maledictum pro maledicto. Iam postremo ad illam dilectionis mensuram accedite, ut ad imitationem sponsi uestri ponatis animam pro fratribus uestris. Hec enim addita uirginitati angelicam uitam hominibus, et celi mores exhibent terris. Sed quanto maiores estis, tanto humilitate uos in omnibus, ut coram Deo inueniatis gratiam, qui superbis resistit, qui se exaltantes humiliat. qui inflatos per angustam portam non traiicit. Nulla sit superflua sollicitudo: ubi feruet caritas, non desit humilitas.

 115. Si ergo nuptias contempsistis filiorum hominum, ex quibus filios hominis gigneretis; tanto magis corde amate Filium hominis speciosum forma pre filiis hominum. Inspicite pulchritudinem amatoris uestri, et hoc ipsum quod in eo derident superbi, inspicite quam pulchrum sit interioribus luminibus. Inspicite uulnera pendentis, cicatrices resurgentis, sanguinem morientis, pretium et commercium redimentis. Hec quanti ualeant, cogitate: hec in statera caritatis appendite, et quidquid amoris in nuptias uestras impendendum habetis, illi rependite, qui non pulchram carnem, sed interiorem uestram pulchritudinem querit, qui uobis dedit potestatem filios Dei fieri. uidete autem quanta securitate amatis eum, cui displicere falsis suspicionibus  non timetis. uir et uxor inuicem se amant, quia in se manifeste uident signa caritatis: sepe tamen de se aliquid mali inuicem suspicantur, quia sua occulta inuicem non contuentur. Non ita est de amore uestro dulcissimo Iesu ac desiderabili, in quo nichil inuenietis quod reprehendere possitis: nec uobis timendum est quod falso aliquid mali de uobis suspicetur, qui renes intuetur et corda. Si ergo magnum amorem coniugibus deberetis, quantum amare bebetis eum, propter quem coniuges habere noluistis? Totus uobis figatur in corde, qui pro uobis totus fixus est in cruce; 475 semper habentes in mente, quantam uobis exhibuit caritatem. Qui uos sibi inuiolatas tam in corpore quam in anima conseruauit, quantam uobis et quam specialem gloriam  preparauit, quas sic sublimauit? Specialem, inquam, gloriam, specialem coronam donauit uobis in celis, quam nostri maiores aureolam appellant, quam idcirco ab auro estimo nominatam, ut ipsum corone nomen que dabitur uobis in premium uirginitatis, insinuet excellentiam glorie uirginalis. Quid, inquam, dabitur sacris uirginibus Christi? Ceteris sanctis ut preemineant, sicut aurum cetera metalla precellit. Dicit enim Isaias: In die illa erit Dominus corona glorie, et sertum exsultationis residuo populi sui . Attende quod corona fit de auro et de lapidibus pretiosis; sertum, de floribus, puta rosis, uiolis, et huiusmodi. Attende quam magnum est ipsum Deum habere pro corona! et uirgines non tantum habebunt Deum pro corona,  id quod est commune omnibus glorificatis; sed habebunt pro capillo florido exsultationis prerogatiuam spiritualis excellentie, que in uirginibus in patria celesti apparebit. Quid autem est ille locus multo melior, quam filiorum Dei? quid illud nomen eternum? quid aureola? Magnum est ualde, et inexplicabile inexpertis: et propterea cum magna auiditate currendum, cum magna fortitudine perseuerandum est eis, qui soli fruendo poterunt hoc experiri. Sed quia commemorando gratiam specialem uirginibus a sponso suo gratis concessam, et gloriam specialem ab ipso quoque nichilominus in celis uirginibus preparatam, ad specialem dilectionem sponsi celestis benigni Iesu animos uirginalis munditie,  prout ipse uirginitatis et dilectionis auctor largiri dignatus est, incitare curamus; secundum ordinem prosequendo, de dilectione proximi, sine qua Dei dilectio non subsistit, pauca queremus adnectere, quia in his duobus mandatis tota lex pendet et Prophete .



CAPUT XXXII. De sex flosculis flauis in medio lilii, id est de dilectione proximi, et sex operibus misericordie.

116. Flosculi igitur aurei coloris numero sex qui in medio floris albi in lilio consistunt, caritatem erga proximum habendam figurant: que in sex operibus caritatis, que et opera misericordie nominantur, consistit. Charitas ergo que otiosa esse non potest, ubicunque est, se operibus ostendit.  Sicut beatus Gregorius dicit, »Probatio dilectionis, exhibitio est operis.«  Et ille specialis dilectus Domini Ioannes ait: Qui habuerit substantiam huius mundi, et uiderit fratrem suum necessitatem patientem, et clauserit uiscera sua ab eo; quomodo caritas Dei manet in eo?  Si enim fratrem suum quem uidet, non diligit; Deum quem non uidet, quomodo posset diligere?  Opera autem misericordie, quibus caritas Dei demonstratur, curauit ipsa ueritas explicare, ostendens se de iis solos iustos in die extremi iudicii laudaturum, et propter horum defectum reprobos damnaturum, dicens: Cum uenerit Filius hominis, et sederit in sede maiestatis sue, et statuerit iustos a dextris suis, et reprobos a sinistris, dicet ipse Rex his  qui a dextris eius erunt: uenite, benedicti Patris mei, percipite regnum quod uobis paratum est. Esuriui enim, et dedistis mihi manducare; sitiui, et dedistis mihi bibere: hospes fui, et collegistis me; nudus, et cooperuistis me; infirmus, et in carcere, et uisitastis me. Quia quod uni ex minimis meis fecistis, mihi fecistis. Tunc dicet his qui a sinistris: Ite, maledicti, in ignem eternum. Esuriui enim, et non dedistis mihi manducare; sitiui, et non dedistis mihi potum: hospes eram, et non collegistis me; infirmus, et in carcere, et non uisitastis me. Quia quod non fecistis uni ex minimis meis, nec mihi fecistis . Ecce opera misericordie de caritatis radice procedentia. Considerandum est itaque, quante sint dignitatis, que sola in districto examine laudari  merentur; quorum dignitas in colore aureo flosculorum lilii designatur. Nihil ualet albi floris munditia, hoc est uirginalis puritas, sine operibus caritatis.

117. Sed quid dicimus de his qui propter defectum 476 terrene substantie hoc operibus implere non possunt, siue adhuc in seculo commorentur, siue renuntiantes seculo et omnibus que possidebant, nudum Christum nudi secuti sint? Nunquid hi omnes reprobi erunt, qui Christo in operibus misericordie ministrare non possunt? Absit! Non enim impotentes, sed nolentes condemnabuntur. Nam uiscera, id est compassionem suam, non claudit a proximo indigentiam patienti, qui si posset, uellet  subuenire: sufficitque Domino cor intuenti, si sola uoluntas adsit. Nam et ipsam pro facto reputat uoluntatem. Nullus ergo se poterit excusare, quin omni petenti se tribuat, uel opere, uel uoluntate. Non igitur se excusent qui dare non possunt. Tam enim afflicti, quam uoluntaria paupertate coacti uoluntatem dare tenentur. Examinet autem se quilibet, si hanc habeat uoluntatem. Cum enim uides pauperem, uel infirmum, uel peregrinum, et nulla compassione permotus tales pertransis, nec orationem, nec gemitum pro illo effundis; nunquid dandi habes uoluntatem? Nequaquam. Si enim non diuidis affectum caritatis cum proximo indigente, perinde est ac si non compatiaris patienti. Si enim non condoles cum dolente; quomodo substantiam exteriorem diuideres?  Si non das compassionis affectum, qui quo plus datur, plus abundat; quomodo terrenam substantiam dares, que diuisa minuitur? Quoties ergo uidemus aliquem indigentem, agnoscamus Christum in illo; quia et ipse indigens, membrum Christi est. Non claudamus uiscera compassionis nostre ab illo, et per hoc sciemus quia caritas Christi manet in nobis. Maxime uirgines Christi intra albos flores munditie uirginalis habeant hos aureos flosculos caritatis, sine qua nulla est munditia castitatis, nullus labor passionis, nulla scientie plenitudo ianuam uite ingreditur eterne.

118. Nihilominus autem, imo et multo magis miserendum est miseris a uia recte fidei uel operum fidei exorbitantibus, et in peccatorum sorde iacentibus,  siue ipsi sua peccata agnoscant, siue non: et frangendus est eis, id est, orationibus et lacrymis nostris ad misericordiam inclinandus ille Panis celestis angelorum dulcis iehsu. Similiter et illi quibus dedit Dominus intellectum, panem sacre Scripture talibus frangent et apponent, orando Dominum, ut oculos eorum aperire dignetur, ut eum agnoscant, et cordis palatum sanent, et gustent, et uideant quoniam omnino suauis est Dominus: et ipsum in fractione panis, id est sacra Scriptura, agnoscant, quorum oculi intellectus ante tenebantur, ne eum cognoscerent, peccatorum sordibus superiectis. Frangendus est panis consolationis his qui in pressuris sunt constituti, siue in languoribus corporis, siue onere paupertatis, uel in semetipsis,  uel in amicis suis: ut secundum consilium Sapientis detur sicera merentibus, et uinum dulcis consolationis his qui amaro sunt animo , diuitem semper uoluntatem habentes ad omnes; non solum ad amicos et domesticos fidei, uerum etiam ad inimicos, ut simus filii Patris nostri qui in celis est, qui facit solem suum oriri super bonos et malos, et pluit super iustos et iniustos . Sed forte dicet aliquis: Quid deperit Deo meo, quod solem suum et pluuiam suam tam malis quam bonis largitur? Nihil inquam, imo et prodest, quia plerumque uincuntur mali multitudine bonitatis et beneficiorum Dei, et a prauis suis itineribus conuertuntur. Et tu dic mihi: Quid deperit tibi, si caritatem  tuam, que quasi sol ceteras uirtutes illuminat, et pluuiam lacrymarum tuarum etiam cum inimicis diuidas orando et lacrymando pro illis, ut quandoque reuertantur ad cor, et errores suos agnoscant, et caritatis unitatem recipiant? O si scires bonitatem optimi Dei, et quam bonus est qui te monet orare pro persequentibus et calumniantibus te, et quantam mercedem talia orantibus paret! certe iam dudum petiuisses ab eo, et dedisset tibi solem talis caritatis, et pluuiam talium lacrymarum; qui dat omnibus affluenter, et non improperat, apud quem fons est uite, et in cuius lumine uidebitur lumen, lux uera, que illuminat omnem hominem, dulcis iehsu. Ad cuius exemplum diuide et tu caritatem tuam, diuide lacrymas tuas, tam  cum inimicis tuis, quam cum amicis; ut sis filius 477 Patris tui celestis, et frater et imitator Domini Iesu, qui super ciuitatem fleuit peccatricem, pro occisoribus suis orauit, ut non perirent.

119. Sed iam ad finem floris huius attingamus. Flosculus in medio flosculorum aureorum preeminens, ceteris omnibus longior, Diuinitatem signat, que est super omnia Deus benedictus in secula. Amen. Habet autem hic flosculus caput unum triangulum, per quod Trinitas ipsa designatur. Unum enim caput diuine substantie unitatem figurat: tres uero anguli eminentes, et a se distincti, signant Trinitatis personas. Summus est hic flosculus in lilio uirginali, quia uirgo domini omnes cogitationes suas, omnem uoluntatem suam, omnia uerba  sua, omnia facta sua, omnem munditiam suam corporis et cordis sui ad honorem Sponsi celestis debet referre: quia si gloriam propriam quesierit, lampadem, id est purum corpus, non habebit; sed oleo letitie spiritualis et igne caritatis carebit. Scimus autem, quod illis uirginibus dicturus sit sponsus, que lampades habebunt sine oleo, uerbum horribile, non solum auditu, sed et cogitatu, Nescio uos!  O uerbum asperum! Libera nos, Domine Iesu, dum adhuc tempus est liberandi nos pauperes peccatores, a laqueo uenantium, ne postmodum illud uerbum asperum audiamus. Scimus, quod aduersarius noster serpens ille astutissimus innumerabiles et subtilissimos laqueos nobis obtendit; ut quos a bonis operibus non potest  auertere, prauis suggestionibus de bonis saltem faciat operibus gloriari. Et quomodo putas eum fremere, quomodo stridere dentibus suis, cum uidet uirgunculas teneras a primis infantie sue rudimentis regnum mundi, et omnem ornatum seculi contemnere, et tam altam semitam uirginitatis ascendere? Quantas illum putas insidias tendere nunc radici, nunc trunco, nunc foliis albis, nunc flosculis aureis lilii uirginitatis, ut inducat eas in aliquo bonorum operum querere gloriam propriam, ne ad uirginitatis summe apicem pertingant? Sed uirgo Christi semper respiciat in faciem sponsi sui, ut omnia faciat propter ipsum, omnia ad ipsum referat, in omnibus querat ipsum, dicens cum ipso:  Ego gloriam meam non quero ; sed honorifico Dominum meum, et ipse honorificabit me; quia ipse solus susceptor meus et gloria mea, qui exaltabit caput meum, dulcis iehsu. Si quis uirginum sic loquetur, sic aget; erit perfectum lilium et florebit in eternum ante Dominum, et in Domino suo, et in sponso suo: et Dominus suus et sponsus suus florebit in ipso, qui in hortum Ecclesie sue descendit, ut talia lilia colligeret.

120. Hec autem per quemdam excessum de flore lilii spiritualis, quo precipue floret uitis et uita Dominus iehsu, in gratiam uirginum, ad quarum notitiam hunc tractatum credimus uenturum, diligentius tractare studuimus; ut hic inueniant compendiose et facilius memorie commendent, tanto auidius  legendo, quanto breuius quod ab aliis sanctis Patribus diffusius est tractatum, et multis grauibus disputationibus aggrauatum, quod propter difficultatem a simplicium uirginum simplici intellectu non potest comprehendi. Nec timemus linguas detractorum, dicentium nos uniformitatem materie non seruasse, qui a tractatu uitis in tractatum Lilii ceciderimus: qui pro certo sciamus, nos a caritate et benignitate Christi, nimirum uirginum sponsi, excusandos, cui in hoc tractatu confitemur, sicut intelligimus, subseruisse, in cuius manu sumus et nos, et sermones nostri, quem ut firmiter speramus, in huius materie tractatu secuti sumus, non gloriam doctorum, sed fructum discentium requirentes. uerumtamen, quantum intelligo, non magis floret  ullo aliquo flore uitis nostra, non alterius alicuius floris tam attrahit fragrantiam, quam huius lilii, id est uirtutis uirginalis, cuius amore tot adolescentule attracte, tam liberaliter currunt in odore unguentorum sponsi, uoce simul et opere clamantes: Trahe nos post te, in odore unguentorum tuorum curremus . Quid enim amant tot uirginum millia mundi illecebras spernentia? quid, inquam, tam amant in sponso suo, cuius uirtutis delectatione attrahuntur, quam odorem lilii, id est amorem uirginitatis? Licuerit 478 ergo nobis hunc florem potissimum in uite nostra commendare, quo nullus pretiosior, nec speciosior est in ipsa uite. Nunc autem ad alios compendiosius tractandos transeamus.



CAPUT XXXIII. De flore caritatis, seu rosa rubente et ardente.


121. Floret in uite nostra, benigno Iesu, nichilominus rosa rubens et ardens: rubens sanguine passionis, ardens igne caritatis, roscida effusione lacrymarum dulcissimi Iesu. Fleuit enim et contristatus est propter me gaudium meum, imo gaudium Angelorum, Dominus iehsu, qui, ut ait Apostolus, in diebus carnis sue offerens uota et supplicationes ad eum qui possit saluum facere eum a morte, cum clamore ualido et lacrymis, exauditus est pro sua reuerentia . Audis, cor non carneum, sed lapideum, illum magnum Iesum et optimum in diebus  carnis sue, quam pro me redimendo assumpserat. lacrymis immaduisse, et adhuc aridum permanens? O cor durum! audis commoueri pro me ad lacrymas illum, qui in eternum stat et non commouebitur; nec adhuc tu ad lacrymas commoueris? Addam et ignem caritatis et passionis sanguinem, si forte calefias, si emolliaris, ut dulcissimo Iesu pro lacrymis suis et sanguinis effusione solas saltem lacrymas rependas. Adhuc addam et malleum grauem, et cuneos ferreos incutiam tibi, ut scindaris. Nam si tu, cor, sicut terra sine aqua, exaruisses; utique uel leuiter posses emolliri solis perfusum lacrymis lacrymantis Iesu. Si autem a facie frigoris iniquitatum induratum es in rigorem lapidis, addo instrumenta fortia, malleum crucis, et  cuneos clauorum ferreorum, ut illis tibi incussis scindaris, et fontem lacrymarum salubrem effundas.

122. Quod sic nec adhuc commoueris, o cor durum et impenitens, durius es silice, qui in deserto a Moyse bis percussus uirga emisit aquas largissimas : presertim cum malleus crucis Domini ualidior sit ad feriendum, quam uirga Moysi, et tres claui ferrei tibi incussi efficaciores esse debeant ad aquam lacrymarum eliciendam, quam percussio uirge Moysi geminata. Si uero et adhuc permanes inconcussum, eo quod in adamantis duritiam sis conuersum, qui solo hedi sanguine potest molliri; affero tibi hedi pariter et Agni incontaminati, optimi Iesu, sanguinem copiosum, calore incomparabilis  caritatis feruentem, qui sua fortitudine illum adamantinum parietem inimicitiarum positum inter Deum et hominem, omnino comminuit et dissoluit. Hic paries per tot annorum millia durauerat, nec lege, nec Prophetis ipsum diuersorum preceptorum, commonitionum, et comminationum malleis percutientibus aliqualiter fuerat comminutus: sed accedente sanguine hedi et Agni nostri benigni Iesu, non tantum perforatus, sed et destructus est. Dicitur autem et bonus iehsu, etsi purissimus, esse hedus, qui est immundum animal: quia carnem nostram gestabat, plenam in nobis immunditiis peccatorum; in ipso uero nichil eiusmodi habentem. Propter eximiam uero munditiam Agnus est, qui non solum non habet peccata, sed totius  mundi tulit peccata.

123. Huius ergo hedi et agni copioso sanguine, o cor adamantinum, inungere et immergere; iace in illo, ut calefias, calefactum emolliaris, emollitum uero fontem lacrymarum effundas. Copiosa autem aqua opus est, ut reficiatur populus meus et iumenta. Est autem populus meus, motus animi mei rationales, querentes ea que tantum spiritui meo conueniunt. Habeo et iumenta, nempe alias cogitationes, que circa carnem occupantur, que anime tenentur seruitutem impendere, ut iumentum: quas utrasque cogitationes decet refici fonte lacrymarum, ne in uia uite huius deficiant, uel a recto itinere declinent; ut quod bonum est in eis, confortetur,  et sordidum abluatur: que uirtus utraque in lacrymis inuenitur. Queram ergo mihi, et utinam inueniam, fontem lacrymarum in lacrymis, in cruce, in clauis, postremo et in sanguine rubicundi Iesu. Legam ergo et intelligam, quantum ipse annuerit, ruborem carnis et anime 479 dilecti ex dilecto amantissimi Iesu. Rubuit enim in utroque, id est tam in corpore quam in anima: in carne ex natura, quia naturaliter omnis caro rubea est; nec minus sanguine passionis, quo carnem suam caritate nostra compellente tam crebro tamque copiose perfudit: quas sacratissimi sanguinis effusiones in superioribus frequenter meminimus nos explicasse. In his igitur minime immorandum, ne lectori fastidium generetur.

 124. Sed quis, nisi totus caro et sanguis, et qui in se nichil habeat spirituale, sanguinem istum fastidiat? Quis uolens se de sanguinibus contractis liberari, istum purissimum saluberrimumque sanguinem Iesu purissimi non affectet? Quis semel isto dulcissimo sanguine inebriatus, quem parauit in dulcedine sua pauperi Deus, non magis ac magis sitiat, audiens ueram uocem Sapientie Dei, Unigeniti Patris, optimi Iesu dicentis: Qui edunt me, adhuc esurient: et qui bibunt me, adhuc sitient?  Si uerum est, imo quia uerum est humano sanguini pre ceteris tantam naturaliter inesse dulcedinem, ut cum a bestia qualibet semel gustatus fuerit, illum de cetero semper gustare desideret, ita ut aliis animalibus postpositis, sanguini  insidientur humano, et in mortem suam ruant pro illo acquirendo: quantum in se credis habere dulcedinis sanguinem Filii hominis Iesu Christi? Ecce sitiunt irrationales bestie sanguinem hominis, et non sitiam ego sanguinem Filii Dei? Bestie quanto plus gustauerint, tanto plus sitiunt sanguinem humanum: et ego fastidiam sanguinem Dei et hominis benigni Iesu? Bestie ruunt in mortem suam, dulcedine sanguinis humani attracte: ego non festinabo ad uitam meam, et sanguinem rubicundi Iesu et candidi? Imo uere festinabo, emam et bibam. Emam absque argento et absque ulla commutatione uinum et mel: que nobis Sapientia Patris altissimi benignius miscuit in cratere cordis sui, nimirum sanguinem suum, pretium uite nostre. Properate  mecum, qui diligitis Dominum: emite non corruptibilibus auro et argento, sed commutatione morum et conuersationis uestre uinum et lac, sanguinem illum dico purissimum, pretiosissimum; inebriantem perfectos, ut uinum; ut lac, paruulos nutrientem. Si perfectus, si fortis es, uinum est tibi sanguis iste, sanguis meracissimus. Si adhuc infirmus es et cui opus sit lacte, lac est tibi ad nutriendum te. Bibe ergo sanguinem hunc meracissimum, fide, memoria, et intuitu spirituali. Ecce sub compendio, iterumque reduco tibi multiplicem sanguinis effusionem largissimi Iesu, qua rosam passionis et caritatis sue rubricauit. Charitatis quidem illius ardorem humanus comprehendere non sufficit  intellectus, nisi quantum ex passione ipsius, que cunctis apparuit, comprehendit.



CAPUT XXXIu. De rosa caritatis.

125. uerumtamen prius de rosa caritatis, quam de rosa passionis uideamus. Ardorem rose caritatis perpendemus, si diligenter uideamus, quis, qualis, quantum, quare amauerit amator misericors et mirabilis. Amator noster est ille, quo nichil maius, nichil ditius, nichil fortius; cui omnis spiritus confitetur, quoniam Deus meus es tu, quia bonorum meorum non eges . In hoc breui uersu comprehenditur, quis amator noster sit, quis Deus; et quare amauerit, ex uerbo sequenti elicitur: uidelicet non ideo amauit nos, ut aliquid nostri acciperet, qui  bonorum nostrorum non eget; sed gratuita gratia sua. Quod si etiam in nobis esset aliquid boni quod ille appeteret, non hoc a nobis, sed ab illo haberemus. Qualiter autem amauerit nos amator noster, exponit ille qui ait: Cum adhuc inimici essemus, reconciliati sumus Deo . Iustus enim iniustos, solus bonus et pius peccatores et impios adamauit. O quanta dignatio! Iam uero quantum amauerit, uideamus. Quis hoc sufficienter dicat?



480 CAPUT XXXu. De rosa Passionis.

126. Ecce in expositione huius uerbi necessarium habemus rosam passionis rose caritatis coniungere; ut rosa caritatis in passione rubescat, et rosa passionis igne caritatis ardescat. Tantum enim  dilexit nos dilector noster, ut caritatis ardore cogente ruborem passionis incideret, traderetque in mortem animam suam, mortem autem crucis, non breuiter transeuntis, sed a principio ortus sui usque in finem mortis durissime perdurantis. Sicut etenim superius uestre commendauimus caritati, crux optimi Iesu Christi non tantum fuit unius diei; sed tota uita illius crux fuit et martyrium. Omnia ergo quecunque passus est Dominus in diebus carnis sue, ad ruborem utique passionis, pertinent rose passionis quamuis effusionibus crebris sacratissimi sanguinis ipsius specialiter fuerit rubricata. Sed quia omnia que passus est enumerare non possumus, sanguinis effusiones salutiferas nos non pigeat iterare; ut que iugiter sunt memoranda, tenaci memorie  arctius imprimantur.



CAPUT XXXuI. De septem effusionibus sanguinis uitis nostre Iesu Christi.

127. Primam sanguinis effusionem legimus in circumcisione, quando nomen eius uocatum est iehsu, iam tunc mysterio hoc significante, quod effusione sanguinis sui futurus nobis esset uerus iehsu, id est Saluator. Audiant et intelligant tam pueri teneri, quam puelle; et frequenter eorum mentibus inculcetur maturum martyrium innocentis Iesu. Unde et Isaias de natiuitate eiusdem Iesu Christi loquens, Puer, inquit, natus est nobis, et filius datus est nobis: cuius imperium super humerum eius ,  crucem quam imperii nomine significauit natiuitati statim adiungens; quia profecto a natiuitatis exordio passio crucis simul exorta est. Non modicum enim pertinet ad commendationem rubicunde passionis, quod Saluator noster in alieno loco, in media hieme, in medio noctis, in stabulo diuersorii ex matre paupercula natus est, licet ibi sanguis eius effusus non fuerit, quod tam paruo temporis interuallo, id est, septem dierum spatio secutum est. O quanta caritas! o quanta commendatio caritatis! uix natus est celi gloria, celi diuitie, celi delicie, dulcis iehsu; et ecce recenti ortui crucis ignominia, crucis dolor, crucis paupertas copulatur: sed redemit miseriam crucis, imperii nomen uerum. Cruce etenim totum mundum simul et inferos subiugauit, qui  regnauit a ligno fortis iehsu. Propter enim crucem, ad quam humiliauit se ipsum factus obediens, exaltauit illum Deus Pater, et dedit illi nomen, quod est super omne nomen; ut in nomine Iesu omne genu flectatur, celestium, terrestrium, et infernorum . Bene ergo in prima effusione sanguinis Agni purissimi aptatum est ei hoc nomen iehsu, eo quod iam tunc pro salute nostra sanguinem fundere inciperet, qui in completione salutis nostre totus erat effundendus.



CAPUT XXXuII. De secunda effusione sanguinis.

128. Secunda sanguinis effusio Iesu Christi, qua passionis rosa coloratur, inuenitur in sudore sanguineo orantis et agonizantis benigni Iesu. Ita enim  ait euangelista: Et factus in agonia prolixius orabat: et factus est sudor eius sicut gutte sanguinis decurrentis in terram. Ut cessent omnes cetere sanguinis purissimi effusiones, nunquid hec sola non poterit rosam nostram sufficienter rubricare? uere potest conscindere cor meum miserum, et sanguineis lacrymis madefacere: quia ecce Creator meus pro me sanguineo cruore perfunditur; nec leui quidem, sed decurrente in terram. ue misero cordi! quod tali et tanto sudore non madescit perfusum. Inspice tribulationem ipsius mitissimi cordis, qua angebatur, 481 cum toto corpore ex omni parte sanguineus sudor manaret. Neque enim corpus extrinsecus tanto talique sudore deflueret, si cor intrinsecus nullius doloris molestia frangeretur. Contritum  est cor meum in me ipso, ait propheta . Scisso igitur corde interius, scissa est et exterius pellis nostri Salomonis: effusus est sudor sanguineus super terram. Rubricata est rosa passionis et caritatis Christi rubicundi Iesu. Ecce quam rubicundus, et quanm totus rubicundus. Nec uacat a mysterio ista sanguinis Iesu effusio generalis. Sudauit enim toto corpore sanguinem, qui nostras uenerat tollere infirmitates ex carne nostra et sanguine contractas; ut ad conualescentiam et sanitatem totius corporis spiritualis, siue Ecclesie sufficeret sudor sanguineus ab omni parte corporis, capitis scilicet nostri Domini Iesu Christi effusus. Liberati ergo sumus de sanguinibus; Deo gratia sit, auctori  salutis nostre benigno Iesu, qui suum pro nobis sanguinem liberalissime effudit. uel hoc certe significabat sudor sanguineus a toto corpore capitis notri effusus, quia in toto corpore suo spirituali, quod est Ecclesia, sanguis erat martyrum effundendus, et Ecclesia rubricanda.



CAPUT XXXuIII. De tertia sanguinis effusione.

129. Tertia sanguinis effusio fuit in uellicatione genarum, cuius testimonium habemus in propheta, dicente ex persona ipsius crucifixi: Corpus meum dedi percutientibus, et genas meas uellenlibus . Quod quidam exponunt de laceratione maxillarum facta cum unguibus impiorum Iudeorum;  quidam autem de euulsione barbe Domini. Potest utrumque fuisse uerum. Credo non sine aliqua sanguinis effusione id peractum. uideo ergo sacrilegas manus impiissime gentis non saturatas colaphis et alapis, et consputione desiderabilis uultus Christi: sed etiam ad genarum ipsius uellicationem exarsisse, et a uultu quoque dulcissimo ad rubricationem rose nostre sanguinem elicuisse. uideo Agni illius immaculati patientiam admirabilem et imitandam, per quam genas pudicissimas impudicissimorum unguibus lacerandas cum omni mansuetudine prebuit; ut patienter sufferamus, si aliquando nostram faciem operiat confusio propter ipsum, imo et si quis nos cedat in faciem uerbis et factis propter dulcem Iesum.



CAPUT XXXIX. De quarta effusione sanguinis.


130. Quartam sanguinis purissimi effusionem in corona inuenire possumus, in corona spinea, non tamen leuiter imposita, sed ualide impressa capiti dulcissimo capitis mei dulcis Iesu. Satis enim consentit ueritati, ut qui oderant ueritatem, non solum opprobrium illius, sed supplicium requirant. Nec hic puto quidem riuos sanguinis defuisse, qui a capite irrisorie et inuide coronati defluerent in collum simul et in faciem dulcis Iesu; quia si noluissent coronato penam simul cum irrisionibus irrogare, facilius de aliis ramis uel uirgulis arboris alicuius potuerant plexuisse coronam: sed ut morum suorum  aculeos demonstrarent, nunc gloria et honore coronatum, tunc spinarum aculeis coronauerunt Agnum mitissimum, dulcem Iesum. Et licet in irrisione coronent, tamen ignorantes et irridentes coronatum regem fatentur, quia regum est coronari. Coronatus ergo rex esse a nescientibus demonstratur. In spinis uero coronantium malitia aperitur. Moraliter autem docemur imitari caput nostrum, regem et ducem nostrum dulcem Iesum. Si autem malorum quorumlibet peruersitate compungimur et irridemur: cum caput nostrum ita compunctum, ita irrisum conspexerimus, non murmuremus, non recalcitremus; pauca que nobis in uita presenti et breui inferuntur, cum omni equanimitate et patientia sufferendo, ut digni simus esse membra capitis  nostri; et boni bellatores simus sequendo uestigia signiferi nostri.



482 CAPUT XL. De quinta effusione sanguinis.

131. Quinta rubricatio rose inuenitur in crudeli flagellatione mansuetissimi Agni rosei Iesu. O cum quanta quantitate putas illum sanctissimum sanguinem e conscisso corpore et flagellato distillasse in terram! O quanta putas seuitia impiorum frementium, quanto fremitu seuientium flagellatum putas fuisse dulcem Iesum, qui uenerat ut nos a flagellis liberaret eternis! »Sine causa,« inquit, »flagellis ceciderunt me.«  uere sine causa, nisi forte miserrimi et peruersi bona opera tua penis digna iudicarent, qui ueritatem  tuam in mendacio detinuerunt. Sed et hic moraliter erudimur, ut flagella benignissimi Patris nostri discamus equanimiter tolerare, qui pessimorum flagella pro nobis indignis tam patienter sustinuit dulcis iehsu. Quis enim flagella non sufferret homo in flagella paratus, ad laborem natus, in peccatis nutritus et conuersatus, hereditati celestis aule destinatus, que non nisi mundos recipit; cum uideat Regem omnium regum, et Dominum dominantium dulcem Iesum, qui peccatum non fecit, et in cuius ore non est dolus inuentus, tam grauibus flagellationibus esse contritum? Audi, o homo stulte et insipiens, et erudire, et non solum non refuge, sed etiam apprehende disciplinam, ne forte quandoque pereas de uia iusta, Domino tibi irascente; qui proprio  Filio suo non pepercit, sed propter te tradidit flagellandum . Non pepercit Filio suo naturali, consubstantiali sibi, et ceterno, et impassibili, quin pro salute tua ipsum faceret nasci in tempore, et passibilem; et flagellis contereret, sicut scriptum est: Dominus uoluit eum conterere in infirmitate . Et quomodo parcet tibi filio adoptiuo, cum sensus tui proni sint in malum? Quin in chamo et freno maxillas tuas constringent, ut saltem uexatio det tibi intellectum: quatenus ad ipsum approximare cogaris, qui licet moleste, salubriter tamen flagellat omnem filium quem recipit .



CAPUT XLI. De sexta et septima effusione sanguinis.


132. Sexta effusio sanguinis, que rosam passionis rubricauit, in fossione clauorum copiosissime inuenitur. Quis enim de fossis, imo et de perfossis manibus pedibusque innocentis Iesu copiam sacrati sanguinis dubitet effluxisse? In torrentibus huius sanguinis rosa nostra purpurata est; quia uere hic ardentissima caritas, hic rubicundissima passio inuenitur. In hac magnitudine passionis magnitudo consideretur caritatis: ardorem rose caritatis, ruborem considera passionis. Quis unquam tam grauia, tam pudenda passus fuit? Deus est qui patitur, nec in aliquo sibi durum torcular passionis alleuiat, qui seruis suis uel omnino auferre, uel laleuiare, uel breuiare uires tormentorum consueuit.  Non pepercit sibi qui suis parcere nouit. Huius rei euidentiam uides in Euangelio Ioannis, ubi cum ab his qui ad ipsum uenerant capiendum, ei diceretur, quod ipsum quererent, subiunxit: Ego sum, quem queritis. Si ergo me queritis, sinite hos abire . O ardor uerissime caritatis! Manifestat et tradit se caritas ipsa seuientibus inimicis, non parcens sibi, rogatque pro suis, ut parcatur illis. Captus ergo post plurimas illusiones tam Iudeorum, quam Gentium, post sanguinis plures effusiones, clauis immitibus, manibus simul et pedibus perforatur et configitur ligno crucis Saluator noster, mitissimus iehsu. Intuere et respice rosam passionis sanguinee, quomodo rubet in indicium ardentissime caritatis. Contendunt passio et caritas: illa,  ut plus ardeat; ista, ut plus rubeat. Sed mirabiliter per ardorem caritatis fit passio rubea, quia si non diligeret, non pateretur: et in passionis rubore, maxima et incomparabilis ostenditur caritas. Sicut enim rosa per frigus noctis clausa, solis ardore surgente tota aperitur, et foliis expansis in rubore demonstrat ardorem iucundum: ita flos celi deliciosus, optimus iehsu Christus, qui multo tempore a peccato primi hominis, quasi in frigore 483 noctis clausus fuit peccatoribus, nondum plenitudinem impendens; tandem plenitudine temporis accedente, radiis scilicet ardentis caritatis, in omni corporis sui parte apertus est, et rose caritatis ardor in rubore sanguinis effusi refulsit. uide ergo quomodo hoc flore rose floruerit optima uitis nostra, rubicundus  iehsu. uide totum corpus, sicubi rose sanguinee florem non inuenias. Inspice manum unam et alteram, si florem rose inuenias in utraque. Inspice pedem et unum et alterum: numquid non rosei?

133. Inspice lateris aperturam, quia nec illa caret rosa, quamuis ipsa subrubea sit propter mixturam aque: quia, sicut narrat euangelista, Cum unus militum lancea latus eius perforasset, exiuit sanguis et aqua . Ipse est enim qui uenit per aquam, et non per aquam solum, sed per aquam et sanguinem optimus iehsu Christus. O suauissime uniuersorum Domine et Saluator bone Iesu, quales tibi condignas gratiarum referre potero actiones;  qui a principio ortus tui, usque ad mortem durissimam, imo et post mortem, pro me pretiosissimum sanguinem tuum effudisti, qui ardorem excellentissime caritatis tue tam crebris sanguinis tui effusionibus manifestare curasti? O quam multo numero foliorum multiplicata et exornata est rosa tua! Quis omnia ista enumeret? Numera guttas sanguinis effusi de dulcissimo corpore dulcissimi Iesu, et habebis passionis caritatiue folia enumerata. Singule enim gutte sanguinis sui, folia sunt rose sanguinee passionis ipsius. Sed ideo ad alia transeamus, quia septimam sanguinis dominici effusionem iam breuiter diximus, cum de apertura lateris doceremus, unde exiuit sanguis et aqua, per que Baptismatis accepimus sacramentum.



CAPUT XLII. De croco abstinentie uitis nostre.


134. Crocum etiam abstinentie in nostra uite, dulcissimo Iesu Christo sentimus floruisse. Qui non propterea abstinens fuerit, ut castigaret corpus suum, et in seruitutem redigeret, ne forte reprobus efficeretur; sed ut nobis formam daret et documentum abstinentie: sicut in circumcisione et baptismo, que non ad emundationem suam accepit, qui semper fuit mundissimus et omnium emundator, sed ut obedientie nobis formam iustitieque donaret. Sine dubio uirtutem habuit abstinentie. Rex uirtutum, et pre omnibus sanctis preteritis et futuris excellentius semetipsum macerans, non necessitate, sed uoluntate. Sed obiicitur nobis sententia de uerbis  ipsius Domini Saluatoris de se dicentis, uenit ad Iudeos Ioannes Baptista non manducans, neque bibens, et dixistis: Demonium habet; item, uenit Filius hominis manducans et bibens, et dicitis: Ecce homo uorax et uinarius, amicus publicanorum et peccatorum . Ecce testimonium ueritatis, quod Ioannes non manducauit neque bibit: et quod ipse iehsu et manducauit et bibit. Nunquid ergo Ioannes in abstinentie uirtute precellit nostrum dilectum Iesum? Nequaquam.

135. Sed notandum quod duplex est abstinentie uirtus. Una intus in mente, altera foris in actu. Et ea quidem que in mente est, semper est habenda: ea uero que est in actu, rerum ac temporum qualitate manifestanda est. Bene autem Ioannes,  qui purus homo erat, abstinentiam tam in mente quam in corpore exercebat, ne forte contaminaretur: sed homo noster uerus iehsu, qui maculari non poterat, cibis et potibus pro tempore utebatur, ut conuescentes sibi ad uirtutem attraheret abstinentie, ceterasque uirtutes. Nec credas ullo modo maiorem esse uirtutem omnino abstinere a cibis, quam ipsis cibariis uti moderate. Difficillimum est enim in cibariis modum seruare omnimodum, ita ut ultra quam nature potest sufficere, nichil sumatur, nec ipsi nature aliquid de necessariis subtrahatur. Si ergo contingat aliquem habere uirtutem abstinentie cum Ioanne, scilicet ut ipsam mente et opere exerceat, non condemnet  eum qui abstinet cum perfectissimo Iesu, id est, qui abstinentiam, prout tempora exigunt et persone, pro utilitate, uel proprii corporis, uel proximi 484 nunc intendit, nunc remittit, obseruans tamen in omnibus omnia que circa uirtutem abstinentie sunt seruanda, ut semper uitii abstinentie oppositi, id est gule, crimen euitet. Cuius uitii abusiones hoc uersu notantur

Prepropere, laute, nimis, ardenter, studiose.
Prepropere enim comedunt et bibunt, qui tempus comedendi preueniunt, sola uoluptate, non necessitate coacti. Legimus in uita Patrum de sanctis Patribus, qui hospitum spiritualium caritate deuincti, tempus consuetum ciborum anticipauerunt: sed comedendo in caritate, se nequaquam soluisse  ieiunium estimabant; ita ut etiam aliqui post talem refectiunculam Missarum celebrare solemnia non timerent: quod quamuis nobis non conueniat trahere in exemplum, ut similiter faciamus, quoniam quidem ab eorum perfectione nos nimium separamur, eos tamen sine peccato talia fecisse confidimus, que nequaquam nisi Spiritu sancto ipsis ueraciter reuelante fecissent. Laute comedunt, qui delicatis utuntur cibariis sola delectatione attracti: quibus non sufficit naturalis sapor carnium, siue piscium, quem Creator illis imposuit; sed modis nature contemptis querunt adulterinos sapores piperis et salsamentorum uariorum, ut sibi appetitum faciant comedendi, non metuentes optimum hominum Creatorem uituperare in creaturis,  dum alios illis sapores ipsi faciunt, quam Creator nature earum prestiterit. O quantum huiusmodi alienos sapores homo Christianus uitare deberet, si aduerteret dulcissimum et sapientissimum Dominum suum fecisse omnia bona ualde, cuius creaturas uere bonas nullus nisi malus alterare consueuit! Consueuit dico, quia quandoque lautioribus uti cibariis pro infirmitate corporis repellenda, palato non alludente, sed renitente cibariis; nulla uel parua culpa est.

136. Ad eorum igitur confusionem, quorum, ut Apostolus ait, deus uenter est, et gloria in confusione eorum , quos idem asserit flendo inimicos esse crucis Christi, et imitatores illius pauperrimi et miserrimi diuitis, qui epulabatur  non aliquando pro sanitatis remedio, sed pro uoluptate quotidie splendide; propter quod nec guttam aque, cum in inferno sepultus esset, meruit impetrare, ut refrigeraretur lingua eius ardens profecto in flamma , que alienis semper et superfluis fuerat saporibus delectata; nec naturali aque frigore meruit refoueri, qui in uoluptatibus suis nature saporem adulterauerat: ad horum, inquam, confusionem gentilis hominis memorare sententiam non grauabor, ut erubescat nomine christianus, cum a meliore se ipsum ignorante docetur, qui neque creaturas per Creatorem uenerari sciebat, nec asperos sciebat pati sapores pro Christo, quem uel nesciuit, uel non credidit  pro se in crucis patibulo uinum myrrhatum bibisse cum felle mixtum: sed soli nature consentiens contra uoluptuosos exclamat:

O prodiga rerum
Luxuries, nunquam paruo contenta paratu,
Et quesitorum terra pelagoque ciborum
Ambitiosa fames, et laute gloria mense!
Discite, quam paruo liceat producere uitam,
Et quantum natura petat. Non erigit egros
Nobilis ignoto diffusus consule Bacchus,
Non auro gemmisque bibunt; sed gurgite puro
uita redit: satis est populis fluuiusque Ceresque .
id est, aqua et panis. Hec satis concordant cum illa usitata sententia et uera: Panis et aqua uita  hominis . Nec adhuc conteruntur hac confusione durissime frontes uoratorum tam ipsius ueritatis uerissimi Iesu, quam Apostolis eius, imo ne gentilis quidem hominis reprehensione et eruditione percusse, et dicunt, Christiani sumus: non tamen recipiunt uocem Christi in Apostolo loquentis et monentis, Curam carnis ne feceritis in desideriis . Unde frequenter euenit, ut cum adhuc esce eorum sint in ore eorum, ira Dei ascendat super eos : et qui deduxerunt in pessimis terminis dies suos, in puncto ad infernum descendunt; ubi uermis comendes ipsos non moritur, et ignis non exstinguitur, pro deliciis breuibus mala recipientes sempiterna.

 137. Nimis comedere quid sit, omnibus notum est. 485 Nimis enim comedit, qui ultra quam nature sue sustentande possit sufficere, sumit alimenta, maxime si hoc scienter fecerit. Euenit enim non raro, ut homo suis laboribus consideratis plus uilium sumat alimentorum, ut in labore possit subsistere, et timore deficiendi cogente mensuram refectionis excedat, a quo peccato uix credo aliquem esse immunem. Sed talia peccata crebris confessionibus, intermixtis uoluntariis abstinentiis, statim ut deprehenduntur, purganda sunt. In nullo autem genere ciborum illud uitium superfluitatis ciborum et potuum excusatur. Cum etiam legatur, quod peccatum Sodome fuit abundantia panis , et diabolus tentaturus Dominum  non de alio aliquo quam de pane tentauit , sciens profecto in nimio sumptu panis peccatum non deesse, qui primos parentes, et per ipsos omnes homines unius pomi comestione decepit: quamuis non ita facile in cibis uilibus mensura excedatur, ubi sapor non decipitur, sicut in cibariis laute preparatis et saporibus alteratis.

138. Ardenter comedere, est cibos uel potus cum nimio desiderio sumere, quod tam in uilibus, quam in delicatis potest cibariis euenire. Cuius rei exemplum habemus in Esau, qui uilis cibi delectatione attractus, ultro uendidit Primogenita sua. Ita enim habet Genesis, quia ueniente Esau de agro uidit Iacob fratrem suum coquentem lenticulam: cui dixit, Da mihi de coctione tua hac rufa,  quia oppido lassus sum. Et facta pactione cum Iacob de uenditione primogenitorum, comedit in uoracitate coctionem nimis desideratam, et dignitatem primogenitorum amisit: quia enim nimium ardenter desiderabat lenticulam, En, inquit, morior; quid mihi proderunt primogenita?  Non est dubium quin ardenter comederit acceptum, quod tam ardenter fuerat desideratum. Miserere, Domine misericordissime Iesu, mihi miserrimo peccatori, qui nullam diem sine peccato huiusmodi me sentio preterire; ne per talem excessum, fidei tue qua tibi genitus sum, merear perdere dignitatem. E contra et sanctissimos Eliam et Ioannem Baptistam carnibus nullis usos fuisse  accepimus, et per sobrietatem temperantie eos nullum ex hoc omnino meritum perdidisse.

139. Studiose comedere est in cibis uel in potibus nimis diu immorari. De hoc expertis loquimur, et utinam non essemus experti, nec unquam experturi. Frequenter solet accidere, quod sumptis cibariis que secundum consuetudinem necessitati sumentis posset et deberent sufficere, quedam surgat noua delectatio, que facit hominem improuidum, et insidias diaboli non cauentem illi cibo eum tanto studio inherere, tanquam nichil ante comederit, uel intra multos dies post hoc nil sit sumpturus ciborum. At qui gule speciem in se deprehendunt, auxiliante Deo huic facile possunt resistere, quia impetus eius non longius durat,  quam dum a mensa surgatur et illius quod tanto studio desideratur memoria subducatur. Sunt autem plurimi, qui tale studium comedendi, nec peccatum existimant, nec etiam cuiquam suggerenti esse peccatum, fidem adhibent, habentes in consuetudine damnabili, nulli desiderio resistere, quod possit a natura aliqua obumbratione defendi: nec ponunt aliquam metam desiderio comedendi, donec tempore deficiant fatigati. Sed christianus homo comedit ut uiuat, non uiuit ut comedat, sicut quidam ait. Ideoque et illud bene de inutilibus et uoracibus:

Nos numerus sumus, et fruges consumere nati. 
Christianus autem non sic: sed semper ita surgat  de mensa, ut adhuc habeat appetitum plura sumendi, et eum qui adhuc esset implendus cibariis, Domino Iesu pro grato munere conferat appetitum, qui pro nostra salute sepius esurire uoluit et sitire. His et aliis similibus rationibus unus aliquis inductus tanta se abstinentia macerat, ut nimia consumptus inedia in languores incidat diuturnos; ut nec sibi, nec aliis ualeat omnino prodesse, imo fiat etiam omnibus grauis, qui si grauarentur, ipse potius alleuiare deberet. Quis ista docet? quis ista sapiens faciet? Ignorant tales, quod

uirtus est medium uitiorum, et utrinque reductum 
Est enim quoddam medium inter nimis comedere,  et nimis abstinere; et illud medium est uirtus: hoc est tantum 486 sumere alimentorum, ne nimis debilitetur natura; nec tantum, ut uitia uegetentur. Quod si omnino tale medium seruare non potest, tamen hoc cauere potest, ne nimis a medio recedatur: id est, ut ille qui minus comedit quam debeat, non nimis abstineat; ut ille, qui comedendi mensuram excedit eam non nimis excedat, ita ut corpus non nutriatur uitiis, sed uirtutibus conseruetur.

140. Quare autem flos croci abstinentiam signat, color ipsius ostendit: facit enim suos cultores abstinentia croceos, flori croci assimiles. Non enim potest facies esse rubicunda cum stomacho abstinentie. Multitudo autem florum croci multas species designat. Non enim est abstinentia solummodo  cibi et potus - sed etiam somni et lasciuie, et uestimentorum, et aliorum quorumlibet commodorum, que corpori superflue tribuuntur; uel balneorum, unguentorum, musicorum instrumentorum, et cantilenarum, et ceterorum huiusmodi, que sensus humanos corrumpunt animumque subuertunt. Quod autem quedam folia rubei sunt coloris, signat caritatem semper debere immixtam esse operibus abstinentie; quia si quis sine caritate corpus suum ita tradat, ut ardeat, nichil ei prodest . Quosdam enim esse qui non propter caritatem Dei, sed propter uanam gloriam se macerant abstinendo, ostendit ipsa ueritas Dominus iehsu dicens discipulis suis: Cum ieiunatis, nolite fieri sicut hypocrite tristes, qui exterminant facies suas, ut uideantur ab  hominibus ieiunantes. Amen dico uobis, receperunt mercedem suam . Quare? Quia non sunt uerus crocus, qui carent rubris foliis caritatis, sine qua nullum opus perfectum est. Ipsa enim est uirtus, de qua dicitur: Qui habet unam, habet omnes, et quam qui non habet, illud quod habet auferetur ab eo.



CAPUT XLIII. De odore florum uitis.

141. Iam ad odorem florum uitis nostre accedamus, rogantes ipsum dulcissimum Iesum, ut sui odoris dulcissimi fragrantia corda nostra dignetur aspirare, ut de ipso dulcia et sentire et dicere ualeamus. Quid autem dicere de hoc odore poterimus? Mirabilis, et supra quam potest credi aut cogitari,  inestimabilis est iste odor uitis nostre. Floruerunt et alii sancti palmites, in quibus ipse profecto floruit; sed certissimi uiri illi soli capiti nostro optimo Iesu clamabant, nempe illa spiritualis sponsa, Meliora sunt ubera tua uino; fragrantia unguentis optimis. Oleum effusum nomen tuum; ideo adolescentule dilexerunt te. Trahe me post te; curremus in odorem unguentorum tuorum . Non est mirum, si odor est inestimabilis nimis, qui de hac uite nostra florente procedit, si nomina eius diligentius attendamus, que sunt iehsu, Christus, Nazarenus. iehsu autem, ut scitis, Salutaris uel Saluator interpretatur; de quo Psalmus, Conuerte nos, Deus, salutaris noster : et iterum, Saluasti nos de  affligentibus nos . Quis autem in afflictione positus saluari nolit? Si uis saluari et attrahi odore huius nominis salutaris, quod effusum est sicut oleum, incipe delectari in dulcissimo Iesu, et confidenter require in uero salutari salutem, non imitando illos qui letantur cum malefecerint, et exsultant in rebus pessimis , in quibus salutem suam constare putant; sed potius eam, cuius spiritus exsultauit in Deo salutari suo , que nominis huius salutaris odorem tanto suauius attraxerat, perfectiusque senserat, quanto illi fide, spe, et caritate uicinior fuerat, que ipsum de suis uisceribus genuerat, nempe uerum et perfectum Deum et hominem, salutarem Iesum. Non ignorabat enim qualiter sine omni carnali concupiscentia conceptus,  qualiter sine omni dolore ex ipsa natus; quomodo a pastoribus predicatus, quomodo a Magis adoratus, quomodo uirgineo lacte suo nutritus, quomodo a Simeone et Anna commendatus. Nouerat, inquam, hec omnia, et multo plura uirgo illa fidelissima, et perfectissima fide salutarem ueri salutaris sequebatur odorem. Nec poterat non sperare in eum, quem fide perfectissima cognoscebat et posse, et scire, et uelle saluare omnes desiderantes salutem, Quantum enim quis credit, tantum 487 sperat: quantum sperat, tantum amat. Quanto ergo hec optima Mater perfectior fuit in fide, tanto in spe fortior et in caritate feruentior, omnem cogitatum suum iactans in eum.

142. Oleum enim effusum est nomen tuum. Quare?  Quia oleo nutriuntur infirmi, pascuntur famelici, lumina reparantur. Quis enim tam infirmus, qui hoc oleo salutari, nomine scilicet salutiferi Iesu, curatus non fuerit, dummodo uelit curari? Ita enim ait ipse Saluator cuidam languenti, qui iacebat ad piscinam probaticam: uis saluus fieri? Et ille: Domine, hominem non habeo, ut cum mota fuerit aqua, mittat me in piscinam . Stulte, ecce oleum salutiferum salutaris Iesu, cuius nomen est sicut oleum effusum. Quid tibi cum aqua? Si uis recipere salutem, ecce fons olei misericordie, in quo te nullus prohibet baptizari, cuius nomen est effusum oleum, id est omnibus gentibus manifestum, quo oleo uncti infirmi sanantur. Quomodo cum audis et intelligis supereminentem misericordiam optimi Iesu  , non oboritur tibi certa spes, quod te redemptum tanto pretio nolit perdere, quem de celo uenit redimere? Iam ergo sic cogitanti, sic speranti oleum nominis Iesu tibi effusum est. Unge te, ut saneris; id est spera in misericordia Saluatoris, qui saluat omnes spe antes in se.

143. Nihilominus autem et oleum hoc pascit te, si famelicus es, si esuris, uerbum est. In hoc uerbo Dei optimi Iesu inuenis quod te satiet, si dictis et factis eius aurem cordis tui uelis inclinare. Sanat enim animam esurientem quidquid dixit uel fecit dulcis iehsu. Quod si esuris et sitis iustitiam, sanabit  te uerbum oris eius, qui dixit: Beati qui esuriunt et sitiunt iustitiam, quoniam ipsi saturabuntur . Addet quoque ignem ad oleum: quod huic nomini Iesu optime conuenit; quia huius nominis uirtute fides confirmatur, caritas exardescit. Pauci enim fidem habuerunt ante huius olei effusionem, id est ante predicationem nominis tui, o bone Iesu: pauci igniculo caritatis arserunt. Sed ecce illa effusione, quanti fide illuminati? quanti caritate conflagrarunt? Dedit odorem, id est bonam famam, oleum nominis tui effusum, oleum Iesu, et patuit te esse etiam Christum, id est unctum. Sic enim ait Psalmus de te: Unxit te, Deus, Deus tuus oleo letitie pre consortibus tuis . Ergo et oleum unguentum est, quia unguentum de oleo et aromatibus  conficitur. Quid ergo mirum, si hec uitis admirabilem dedit odorem, que et uncta est, et florens? Nazarenus enim Florens interpretatur.

144. uitis nostra iehsu Christus Nazarenus, id est salutaris, uncta et florens, qui non attraheret omnes, qui salutem, gloriam, diuitias uel delicias concupiscunt? uenient omnes ad uitem hanc. Dabit enim iehsu salutem, quia salutaris est: dabit Christus regnum, in quo gloria cum diuitiis habetur, quia unctus est, quod proprie ad reges pertinet: dabit Nazarenus delicias, quia florens est. Quid enim iucundius flore? Multi autem, imo omnes, id est omnium uirtutum flores in nostro Nazareno sunt, quarum delectabili odore totum mundum traxit post se. Nam qui ueniunt ad ipsum propter humilitatem,  uiole eius sequuntur odorem; qui propter castitatem, lilii; qui propter caritatem passionis, rose; qui propter abstinentiam, croci sequuntur odorem. His ergo uirtutibus optimi Iesu Christi ubique predicatores tanquam quodam pretioso unguento effuso extraxerunt odorem eius, et adolescentule odore eius mirifico delectate cucurrerunt post unctum Iesum. Et adhuc nimirum currunt clamantes in toto corde suo, Trahe me post te, ut curramus in odore unguentorum tuorum; scientes quod neque uolentis, neque currentis, sed solius Dei miserentis est. Superat autem omnes odores omnium uirtutum uncti Iesu odor crucifixi, ubi perfectio precipue efflorebat, et de floribus uulnerum suorum inestimabilem odorem effundit. Fracto enim alabastro mundissimi  corporis uirginalis dulcis Iesu effusum est unguentum sacratissimi sanguinis. Ipsa quoque anima, in qua sine dubio redolebat unguentum spiritus septiformis, emissa, dilatatus et dispersus est odor uitis nostre florentis non per terras solum, sed et per 488 inferos; et suscitati sunt mortui, qui tam ad uitam corporis quidem, quam ad uitam anime quotidie suscitantur, quia domus Christi, id est Ecclesia, impleta est ex odore unguenti nostre uitis precipue in passione florentis. Conscissus est saccus corporis Domini Iesu, ceciderunt grana sanguinearum guttarum, que adhuc a fidelibus mente colligi possunt, et ab accedentibus ad crucem fideliter ac deuote colliguntur. Pretiosissimus uero thesaurus et incomparabilis,  gutte sunt sanguinis Iesu Christi.

145. Accede huc, o fidelis anima, et collige tibi reliquias epularum sponsi tui; micas gratissimas, folia rosarum. Ecce in quanta multitudine distillant de manibus simul et pedibus, necnon et de latere dulcissimi crucifixi Christi Iesu. Non est morbus anime, cui his floribus mederi non possis. Collige tantum folia florum florentis Iesu, stillas sanguinis rubicundi: et tanquam pilulas, sine quibus esse nolo, in cubiculo cordis tui reconde. Erit tibi illarum sapor et odor in medicinam salubrem, morbos, si qui fuerint, repellentem uenturosque cauentem. uide tantum, ne unquam sine illis esse uelis, que uere nomen habent, quolibet fideli dicente, sine quibus esse nolo. Hauri ergo toto cordis tui affectu  odorem uitis uere Iesu Christi Nazareni, et delectare in illo, sicut Pater celestis in illo delectatus fuit, ut uere dicere potuerit: Ecce odor filii mei sicut odor agri pleni, cui benedixit Dominus . uere pleni, in quo habitat omnis plenitudo diuinitatis, in quo omnes thesauri sapientie et scientie reconditi sunt .

146. Est autem adhuc causa, quare tanto Crucifixus odore fragrauerit. Modicus uel nullus est odor corporis cuiuslibet animalis uiuentis: sed cum igni caro apposita fuerit, quam suauis, quam delectabilis inde procedat odoris fragrantia, nullus ignorat. Attendamus ergo, quis et quantus ignis corpori nostre uitis appositus fuerit. Flagrabat interius incendio caritatis immense, exterius passionis ardore uerissimum,  et gratissimum, et saluberrimum holocaustum in ara crucis crucifixus iehsu. Quod holocaustum simile isti? Nullum uero, quia nullum sic totum incensum dicitur: et si istud dicebatur uere holocaustum, quod totum ardebat, cum tamen ibi arderet sola caro; quanto uerius nostra uictima dicetur holocaustum, quod intus et foris incomparabiliter ardebat? Ardebat et totus Laurentius, uincentius, aliique quam plurimi, sed nichil ad hunc. Quis enim ardori fornacis crucis aliquod audeat supplicium comparare? De quo superius nos multa meminimus posuisse exempla. De holocausto igitur nostro crucifixo Iesu incomparabiliter ardente inestimabilis nimis odor processit: odoratusque est Dominus Deus Pater odorem suauitatis, et benedixit  nobis, auertitque iram indignationis sue longe a nobis, pace integre reformata, et sanguine rubicundi Iesu tam nostro, quam ipsius participe pacis eterne obside existente. Odorauerunt et alii plures ab oriente et occidente, ab aquilone et meridiano accurrentes, et ad hoc dulcissimi odoris corpus floridum congregati, ut de eo se satient, illo tamen integro permanente, impleuerunt ipsius dulcissimi Iesu uerbum dicentis: Ubi fuerit corpus, ibi congregabuntur et aquile . Sed iam non cruda caro ista comeditur, optime percocta cum sit duplici igne caritatis et passionis. Unde tam delectabili odore inebriati non solum uiri natura fortiores, sed et uirguncule tenerrime currunt toto  cordis affectu, omnibus uiribus animi ad delicias crucis, hausturi delicias cordis sui, quantum in presenti uita licet unguentorum defluentium largiter ab holocausto nostro tam ualidis ignibus ardente.

147. Non parum enim delicatum ardentis corporis adauxit odorem spiritualium unguentorum odor, id est gratuitorum collatio, que post passionem a Domino Iesu Apostolis sunt collata. Ante passionem enim Spiritus nondum erat datus, quia Iesu nondum erat glorificatus : humiliato autem et exaltato pio Iesu, defluxit unguentum Spiritus sancti a capite, id est a Christo, id est uncto, in barbam, id est in eos qui uiriliter egerunt et confortati sunt, ut superarent in Domino - et non solum in barbam  Aaron, id est non solum Christi Apostolis datum unguentum hoc, quod liquefactum fuit igne passionis Christi, ut daret odorem bone opinionis per omnem terram 489; sed quod descendit in oram uestimenti , id est in infima membra Ecclesie, que est tanquam Christi uestimentum. Quod ita impletum est et adhuc impletur, ut etiam in nationes Spiritus sancti gratia diffundatur , et sentiant Christi odorem spiritualis unguenti de summo capite omnium defluentem, quo munde fiant adolescentule, ut attrahant et diligant Unctum nostrum, et currant in odore unguentorum illius.

148. Nec mirum si uehementer delectentur duplici odore uitis nostre: uno qui ex unguentis, altero  qui ex floribus procedit. Odorantur enim et odoratum sequuntur Iesum, imitantes bestiam quamdam, que odore cocti panis et recentis ita delectatur, ut ubicumque illum senserit, illum sequatur etiam usque ad interitum. Ecce ipso teste panis uiuus, qui de celo descendit , decoctus duplici igne caritatis et passionis, odorem suum longe lateque dispergit. Quis hunc non sequatur? Sequitur irrationalis bestia odorem panis cocti et consumendi: non sequetur homo rationalis odorem panis bis cocti Angelorum? Imo stultior est quam bestia, qui illius odoriferi panis odorem non intelligit et honorem. Sed preterire non possumus, quod transituri mare panem bis coctum necessarium habent. Quicumque ergo se in hoc mari magno huius  seculi esse cognouerit, quod quia spatiosum est, cito transire non potest; et propter reptilia quorum non est numerus, periculosum est, quia et uentis et tempestatibus seuit; si securus uult esse, habeat hunc panem coctum fortissimum Iesum in naue crucis sue, quem comedat, quem adoret, quo reficiatur, quo consoletur, quo, ut breuiter dicam, ab omnibus periculis eruatur. Si enim, ut ait Psalmus, illic naues pertransibunt , id est homines in crucibus suis Iesum sequentur; que nauis potius pertransiuit, quam nauis crucifixi Iesu? Secundum uero Pauli sententiam dicentis, Quia Christo confixus sum cruci , crucifigamur et nos cum Christo, crucem eius, imo ipsum in  cruce indeficienti cordis affectu amplexemur, in uiuifico odore delectemur ardentis Iesu, qui de se dicit. Ego quasi uitis fructificaui suauitatem odoris et flores mei fructus honoris et honestatis, cuius spiritus est super mel dulcis. Eius, inquam, odore delectemur, unguentis carismatum eius foueamur, pane celesti, id est corpore suo purissimo, confortemur: ut corpus eius edentes, sanguinemque pro salute nostra effusum in nostram salutem bibentes, gustare possimus, et uidere liceat per speciem in enigmate, quia suauissimus est Dominus; ut etiam ipsius promissio perficiatur in nobis, quantum in presenti uita fas est, qui dicit, Qui edunt me, adhuc esurient: et qui bibunt me, adhuc sitient .



CAPUT XLIu Quod flores inueniendi sunt in uite nostra.


149. Postremo uideamus, quia flores et uisum delectant et odoratum. Licet comedi non soleant, suguntur tamen ab apibus, et de liquore e floribus expresso dulcissima sibi mella conficiunt. Apes eiusmodi, ut puto, sunt illi qui pennis contemplationis eleuari sciunt et possunt, suaque ipsorum possunt aluearia, hoc est corporis curam, relinquere, et ad hortum deliciarum transuolare, in quo omnium florum diuitias et diuites delicias inueniunt. Hortus enim iste paradisus est. Ita habes enim in Cantico amoris: Emissiones tue, o uirgo Maria fecundissima, paradisus . Processit enim hic paradisus ab utero uirginali, omni flore, omnique  fructu refertus, sed fructibus interim dilatis. Flores istius paradisi uideamus, legamus, uel potius sugamus. Conuenit enim ut tales modo apes simus, que sciant sugere mel de petra. Idem enim est hortus et Petra, id est Christus. Si ergo flores querendi sunt, ubi potius querentur, ubi promptius inuenientur, quam in dulcissimo Christo? Manifesti sunt flores uirtutum et uulnerum eius. Stat ecce expansis manibus, nudo corpore, manibus simul et pedibus perforatis, capite inclinato. Confortare nunc et eleuare, anima mea misera et infirma, et alis fidei et spei ad hunc hortum caritatis enitere, et totum mentis intuitum per uaria dispersum in unum collige, ac apum sedulitatem imitans 490 ad conficiendum tibi mel deuotionis, ad paradisum caritatis ascende, accedens  ad cor altum; quia ecce quem queris, exaltatus est, et humiliatus. Non enim eleuatus est in crucem, ut se difficilem preberet accedere ad eum uolentibus: sed magis, ut omnibus posset paratior inueniri.

150. Accedens ergo cum fiducia ad hunc paradisum in extensione brachiorum cognosce, suscipe affectum paratum ad tuos, et te ad suos inuitantis amplexus, et quodammodo miserabiliter misericorditerque clamantis: Reuertere, reuertere, ut intueamur te . Reuertere a mala uoluntate, a malis factis, ab obstinatione, a desperatione. Reuertere, inquam, ad me, que a me auersa fuisti, ut intueamur te intuitu gratie, quo mulierem peccatricem,  Petrum et Latronem respexi. Lege me librum uite scriptum intus et foris, et lectum intellige. Collige tibi flores meos sanguineos, ut paradisi illius possis ianuam introire, ante cuius fores Cherubim collocatus est cum gladio flammeo ac uersatili. ualet enim scientia, quam ex me plenarie discere potes ad amouendum impedimentum Cherubim. Flores ergo sanguinis mei, gladii uersatilis flammas horrendas ac tibi formidabiles extrahant. Intra ergo, o anima, paradisum omnibus paradisis meliorem, nunc solo cogitationis quo potes affectu; ut postmodum anima et corpore et terrestrem, et celestem paradisum ualeas introire.

151. Nec breuiter amplexandus est hic paradisus, sed uolandum est per singulos istius paradisi flores,  et singulorum florum folia sunt sugenda: nunc ad dexteram, nunc ad sinistram riuulos et guttas sanguinis spargentem propius et interius accedendum. Undelibet querenda deuotio et gratia lacrymose compunctionis: utrinque considerandum, quam immites fixure clauorum, quam amara uenarum ossiumque perfractio in manibus illius, qui celum fabricauit et terram, qui operatus est salutem in medio terre, et inter horum considerationem frequenter repetendum, Redde mihi letitiam salutaris tui , ad imitationem apis que inter uolandum semper quemdam sonum habet, nec conticescit donec inter florem intrauerit; ubi mellis optati dulcedinem colligit, et exsugit. O quam felix eris, si postquam intra florentis paradisi nostri flores  sanguineos, uulnera dico, fueris intromissus; ab huius mundi strepitu et tentationum incursibus, per dimidiam saltem horam omnino ualeas liberari, et soli ei, ad quem introisti, uacans, gustare, et intelligere possis, quam bonus, quam dulcis est Dominus. Sic lustrandi sunt et pedes non minus sanguinis habentes; non minus quam manus, perfossi et ipsi et perfracti, sanguineis manantes guttis.

152. Tandem accedendum est ad cor humillimum altissimi Iesu per ianuam lateris lanceati. Ibi procul dubio thesaurus ineffabilis desiderabilis caritatis latet: ibi noua deuotio inuenitur, inde lacrymarum gratia extrahitur, dicitur mansuetudo, patientia in aduersis, compassio in afflictis. Precipue cor contritum  et humiliatum ibi inuenitur. Ipse iehsu complexus tuos desiderat, talis ut complectatur, exspectat. Caput floridum multis spinarum aculeis confixum ad te inclinat, ut ad pacis osculum te inuitet, tanquam dicat tibi: Ecce quomodo configuratus sum, quomodo confossus, quomodo mactatus, ut te possim ponere super humeros meos, que aberra ueras, ouis mea, et ad pascua reducere paradisi. Redde uicem, et super uulnera mea misericordia commouere, et pone me talem, qualem nunc uides, ut signaculum super cor tuum, ut signaculum super brachium tuum ; ut in omnibus cogitationibus cordis tui, in omnibus operibus brachii tui mihi taliter, ut uides, signato possis similis inueniri. Conformaueram  te imagini diuinitatis mee cum te crearem: conformatus sum imagini humanitatis tue, ut te reformarem. Tu ergo qui non retinuisti formam diuinitatis mee tibi impressam in tua formatione, retine saltem formam humanitatis tue mihi impressam in tua recreatione: id est, si non retines qualem te creaui, retine saltem qualem te recreaui. Si non capis quantas uirtutum diuitias tibi dederim te creando: cape saltem, quantas in humanitate tua miserias propter te acceperim recreando; 491 et ad potiores, quam ad quas te formaueram, delicias reformando. Nam propterea homo uisibilis factus sum, ut a te uisus amarer, qui in deitate mea inuisibilis non amabat. Da te ergo premium incarnationi et passioni mee, pro quo incarnatus simul  et passus dedi me. O dulcissime atque amantissime Iesu, Pater luminum, a quo est omne datum optimum, et omne donum perfectum, misericorditer respice humiliter tibi confitentes, et uere sentientes quia sine te nichil possumus facere: et qui dedisti te pro nobis in pretium, da, licet tanto pretio minus simus digni, ut tue gratie tam integri reddamur, ut conformati imagini passionis tue, ad eam quoque quam peccando amisimus, tue diuinitatis imaginem reformemur.

153. Nec pretereundum est, quod apes de liquore florum collecto fauum conficiunt, id est ceram in se mel continentem. Quid est hoc? Per ceram, tenacem memoriam accipe, que apta est ad recipiendum formam sigilli, et ad nutriendum ignem, si tamen in  ea sit linum [al. lignum]: que cera mel in se continet dulcissimum, mundificatiuum, descensiuum. Nos uero si uere spirituales apes sumus, de floribus nostri paradisi Nazareni, id est horti florentis floridissimi Christi, nobis memoriam componamus tenacem, que non qualibet tentatione dissoluatur, sed apta sit illa memoria recipere impressionem sigilli, id est crucifixi Iesu, ut illum semper in memoria habeamus, qui dicit, Pone me sicut signaculum. Signaculum enim regium Crux est, quam si in cordis nostri memoria portauerimus, tanti regionem Regis, que finem non habet, secure poterimus transire. Habet hoc sigillum imaginem crucifixi Iesu in ipso sigillo crucis multis fossuris effosam  et expressam, sicut in sigillis imago regum exprimitur fodiendo. Habet et superscriptionem titulum a Pilato conscriptum, iehsu Nazarenus Rex Iudeorum . Huius superscriptionis significationem spiritualem consequetur, si quis hoc sigillum crucis gestare curauerit tenaci memorie impressum; habebit Iesum, id est salutem, quod primum est in superscriptione. Salus autem, que ab omnibus sane mentis appetitur, in tribus consistit, ut que in tribus dictionibus exprimitur. In hac dictione, Nazarenus, quod interpretatur Florens, uoluptatem siue delectationem intellige, quia florum pulchritudo delectat. Unde in libro Sapientie luxuriosorum uoluptas exprimitur his dictis: Nullum pratum sit quod non pertranseat uoluptas nostra.  Coronemus nos rosis, antequam marcescant . In hac dictione, Rex, diuitie exprimuntur. Reges enim diuites esse solent super omnes quos regunt. In hac dictione, Iudeorum, gloria accipitur; quia uno modo Iudeus Glorians interpretatur. Portitor ergo uoluntarius sigilli regis nostri crucifixi Iesu fructum superscriptionis consequetur, ut sit saluus, scilicet ut uoluptatem consequatur sempiternam, torrente uoluptatis summi Regis potatus, eternas quoque diuitias thesaurizet in optimo Iesu, in quo sunt omnes thesauri sapientie et scientie reconditi; in ipso quoque glorietur sine termino, qui excelsus est super omnes gentes, et cuius gloria super celos. Illuminat quoque domum cordis nostri, et fouet in eo ignem caritatis diuine. Cera tenacis memorie  per lignum intelligitur; ita tamen si sit in eo linum, id est exercitium spiritualis laboris, quod per linum intelligitur, sumptum de lino, quod multis laboribus conteri solet, ut ad utilitatem aliquam perducatur.

154. Si ergo in memoria nostra passionis Christi laborem habemus, potest accendi et ardere caritas [al. proprietas] eius in nobis, qui illuminat tenebras ignorantie nostre, et accendit frigus tarditatis nostre, ut et nos parati simus pati pro illo, et cum illo, qui prior pro nobis passus est. In tali cera memorie nostre debet esse mel, id est, delectatio de recordatione Crucis, que est mel dulcissimum. Quid tam amarum, quod in recordatione uiuifice passionis non possit dulcescere? Certe legimus Hebreos  cum exissent de Aegypto, uenisse ad aquam amarissimam, quam nullus gustare poterat: cui cum Moyses lignum iniecisset, dulcorata est , sic ut eam delectabiliter biberent Quid apertius per aquam amaram, quam cuiuslibet aduersitatis amaritudo signatur? cui cum lignum Crucis iniicitur, id 492 est, cum passio dulcis Iesu consideratur, necesse est omnem passionem hominis leuem uideri respectu passionis dominice quam pro hominibus uoluit sustinere Deus et homo, mediator Dei et hominum Dominus iehsu. Est et mel mundificatiuum, qua uere nichil est quod ita ab omnium uitiorum impulsu et contagione cogitationem nostram purificet et in puritate conseruet,  sicut iugis memoria crucis et passionis Domini Iesu.

155. Est et mel descensiuum, quia contra aliorum liquorum consuetudinem naturalem, quod in melle est purissimum, ad ima descendit, feculentum uero ascendit. Quid per talem descensum, nisi uirtus humilitatis designatur? Que profecto uirtus in passionis dominice memoria acquiritur et conseruatur; quia non potest quis non humiliari, cum recordatur pro se humiliatum Dominum maiestatis. Indignum quippe esset hominem, lutum et cinerem, per sui eleuationem illuc ascendere, ubi angelus perfectissimus in omni scientia et decore, quia humilitate caruit, non potuit remanere. Colligamus ergo nobis in floribus uitis nostre Domini Iesu talem  memoriam, talem delectationem, ut stigmata Crucifixi nostri in memoria iugiter retinentes, ita in ipso, qui solus est dulcis, delectemur, ut omnes per ipsum presentis uite amaritudines superemus, mundemur ab omni delicto, et in bonis operibus iugiter per humilitatis custodiam conseruemur.



CAPUT XLu. De odore florum uitis.

156. Superest ut dulci Iesu adiuuante dicamus, quid sit quod per odorem florum uitis omnia uenenata precipue effugentur. Cuius rei ratio citius inuenitur, si quid serpentes significant, agnoscatur. Quod autem de serpentibus dicitur, de aliis quoque uenenosis reptilibus accipiatur. Quid autem melius  per serpentes, quam diabolicas suggestiones accipiamus? Ad similitudinem enim serpentum reptant occulte per mentes hominum; sed subito, nisi agnoscantur, morsus mortales incautis affigunt: quod prefiguratum accipimus in filiis Isrel in deserto a serpentibus miserabiliter interemptis . Huius interemptionis causam ponit Apostolus dicens: Neque tentemus Deum, sicut quidam eorum tentauerunt, et a serpentibus perierunt . Quid est autem tentare Deum? Non credere Domino. Incredulitatis namque uitio urgebantur, eoque a serpentibus occisi sunt. Quid est autem desertum, in quo occisi sunt, nisi hic mundus, in quo uagamur, per Baptismum tanquam Rubrum transeuntes mare, liberati per nostrum legislatorem Dominum Iesum a  seruitute Aegyptiaca, qua ante Baptismi gratiam premebamur?

157. Si autem diligentius consideremus, cuncta pene uitia ex incredulitatis uitio inueniemus oriri. Quis enim uanam mundi gloriam quereret, si perfecte crederet aliam esse futuram in celis immarcessibilem, quam oculus non uidit, nec auris audiuit, nec in cor hominis ascenderunt, que humilibus conseruantur? Putasne, huic glorie mundane tam incerte, quam transitorie animum inclinaret? Nequaquam. Sed quod tales asserunt se Deo credere, prouenit ex quadam consuetudine, quia totum pene mundum tali uident et audiunt fide teneri. Quod si infidelium numerus excresceret, et nomen Christi non possent sine pena, uel sine timore confiteri; citius  audires eos quod corde gerunt, lingua propalare et uerbis etiam abiurare eum, quem factis denegare non timent. Simile est de auaris, qui celestes non curant diuitias; et de inuidis, qui caritatis laudem et premium non attendunt; et de iracundis, qui in patientia animas suas non possident; et de acediosis, qui pro eterno commodo labores subire refugiunt temporales; et de luxuriosis, qui celestibus uoluptatibus mentis oculum non intendunt, et de gulosis, qui panem illum delicatissimum angelorum suis epulis terrenis postponunt: quia si ea que futura promittuntur, uere crederent, nequaquam terrenis tam ardenter inhiarent. Propter ergo incredulitatem suam dantur, non solum uulnerandi per  tentationes, sed etiam 493 occidendi per ueneni sui infusionem serpentibus ignitis, id est, demonibus illius maximi et tortuosi serpentis primi peruersoris ministris, qui illos secum peruertunt, et incendiis eternis addicunt, quos in hac uita incendio suarum prauarum suggestionum corrumpunt.

158. Sed remedium attendamus, per quod uitium incredulitatis correctum est. Dixit Dominus ad Moysen: Fac serpentem eneum, et pone in ligno erecto; quem qui intuiti fuerint, a serpentium morsibus sanabuntur . Cuius serpentis mysterium ipse Dominus iehsu curauit exponere, dicens: Sicut Moyses exaltauit serpentem in deserto, ita exaltari oportet Filium hominis; ut omnis qui credit in illum, non pereat . uidesne, quorsum feramur?  Prorsus ad exaltatum in cruce benignum Iesum, qui optime serpenti eneo et exaltato comparatur. Serpens enim dicitur mortifer, quia per suggestionem serpentis mors intrauit in orbem. Aeneus uero, quia caritatis simul et passionis ignibus conflatus, passionis sanguine rubricatus, ad modum eris in resurrectione induratus est, quia ultra non moritur. Exaltatio autem serpentis exaltationem crucifixi Iesu figurat. Hic est serpens, quem increduli a malignis spiritibus uulnerati, ad crudelitatem conuersi, si uolunt saluari, respicere commonentur. Est enim serpens iste de uirga Moysi transformatus. Per uirgam, que est insigne regium, Deum intellige: per serpentem uero, cuius suggestione primi parentes mortui sunt, hominem mortalem accipe. Mutata  est uirga in serpentem, quando uerbum caro factum est, assumens quod non erat, id est humanitatem, manens quod erat, id est Deus. Sicut ergo factus serpens Magorum Aegyptiorum serpentes deuorauit : sic Deus factus homo inimicorum suggerentium peccata, et fraudes euacuauit, maxime tamen cum esset exaltatus in cruce, cum sanguinis sui flores ostenderet, et florum, scilicet uirtutum suarum odorem per totum mundum effunderet, et corda quibuscunque uitiis uulnerata sanaret.

159. Respiciamus igitur et nos in faciem serpentis enei eleuati, Christi, si uolumus a prauorum demonum suggestionibus serpentinis liberari. Respicere autem, fide in ipsum tendere est: quod non  infirma, sed forti et perfecta fide completur. Sunt autem qui quidem ore confitentur quoniam christiani sunt, factis autem negant: quos non puto fide tendere in crucifixum pium Iesum. Ut autem hoc per similitudinem aliquo modo ostendamus: similis est enim fides uino, quod tantum colorem habet uini, sed a sapore ueri uini et uiribus est alienum: cuiusmodi uinum non credo fideliter Deo acceptum, sed quale in Cantico canticorum laudatur, ubi ipse sponsus ad sponsam ait, Guttur tuum, sicut uinum optimum. Et illa statim respondet, Dignum dilecto meo ad potandum, et dentibus eius ad ruminandum : et post pauca, Dabo, inquit, tibi uinum conditum et mistum malorum granatorum meorum . Ecce quale uinum erit placens dilecto, et quod in amorem nostri illum accendat. Est namque uinum optimum fides perfecta, cordis sententia, et oris confessione pariter concordante. Et quod subditur, Dabo tibi uinum conditum, fides bonis uirtutum operibus condita et exercitata intelligitur. Tali fide tenditur et intenditur in pium Deum, non fide ficta, operibusque carente, sine quibus fides mortua est. Demus ergo dilecto nostro pio Deo uinum optimum fidei perfecte, et uinum diuersis aromatibus uirtutum saporosum: et sic intueamur in faciem eius, pro nobis ad similitudinem serpentis enei in cruce suspensi. Et quoties alicuius serpentine tentationis morsu nos cognouerimus uulneratos, ad crucem curramus, et ad thronum crucis quandoque ignominie,  nunc summe glorie accedamus; et fide, et spe, et caritate in liberatorem piissimum intendentes, per mortem nostri Serpentis, qui mortem antiqui serpentis occidit, a serpentem morsibus petemus ac poterimus liberari.



494 CAPUT XLuI. De fructu uitis nostre, seu Christi, pro nobis passi et crucifixi.

160. Quia docente et ducente, ut spero, nos pariter pio Iesu, duce optimo et doctore, prolixiorem multo quam sperauimus, sermonem habuimus de floribus uitis nostre; nunc eodem nos adiuuante, qui usque in finem diligit et dirigit suos, in cuius manu sumus et nos, et sermones nostri; ad fructum eiusdem uitis animum acclinemus, florum dispendium  fructuum compendio redempturi. Confortata est enim scientia fructus uitis nostre huius, et non potest ad eam nostri ingenioli tarditas eleuari. Ut ergo omnes abscindamus ambages, si fructus perquiramus, precipue redemptio est plantata in terra benedicta, in uirgine uirginum Maria. Illa uitis uera, dulcis iehsu, apparuit in natiuitate, precisa in circumcisione, circumfossa in insidiis, perfossa clauis, ligata uinculis multiplicibus, fronduit in uirtutibus, fructificauit in passione; et redemit hominem, quem alio modo redimi non conueniebat. Sed dicis: Quomodo dicitur in passione fructificasse, qui paulo ante dictus est in natiuitate [fort. passione] floruisse? Nunquid idem sunt flores et fructus? An ita subito  sine interuallo temporis fructus suum florem secutus est? Non enim id uidemus fieri in rerum naturis: precedunt enim flores, et intercedit multi temporis interuallum, ut fructus ad maturitatem perducatur. Quod nos uerum quidem esse fatemur: uerum ea que habemus pre manibus, non tantum humana, sed et diuina sunt; unde non sequuntur rerum naturas in omnibus, sed nature magis suum sequuntur auctorem.

161. Quod uidelicet apertius intelliges, si diligentius uolueris intueri in omni arborum genere, in ortu fructus florem decidere et perire: in hominibus quoque et fere cunctis animantibus fructus foliorum florem uirginitatis abscindit. Non sic erat in natiuitate uitis nostre. Beatissima enim Mater illius  fructum quidem protulit benedictum non amisso uirginitatis flore, imo magis per partum mirabilem et mundissimum est decorata; ubi lex, ubi iura nature abscissa sunt. Non est igitur magnum, si sine temporis interuallo flores uitis nostre non pereuntes fructus saluberrimus consecutus est. Protulit eum Mater pulcherrima flore uirginali non perdito, protulit et ipse fructum redemptionis nostre floribus uirtutum non marcescentibus. Nec tamen caret ratione maturitas fructus accelerata. Patet enim quia secundum augmentum et diminutionem caloris, maturitas fructus uel accelerat, uel tardat. uide ergo magnitudinem caloris, imo feruoris in patiente pio Iesu, et non miraberis fructus sui accelerationem. Ardebat incomparabiliter caritatis intrinsecus, et  passionis extrincecus igne, ut fructum nostre redemptionis sine mora produceret. Productus est ergo botrus ille optabilis cunctis Patriarchis et Prophetis aliisque iustis, scilicet redemptio nostra: quem fructum Ecclesia non solum ex his qui sunt sub tempore gratie, sed a mundi principio iuste congregata, dulcem sibi fore gratulatur, dicens de sponso in Cantico amoris, Sub umbra illius, quem desiderabam, sedi; et fructus eius dulcis gutturi meo .

162. Quid mirum, si redemptio iustorum a diabolica tyrannide, a tenebris et umbra mortis, a carcere infernali, quo inclusi tenebantur, reductio in paradisum, Angelorum custodie deputatur? Quid mirum, presentiam Christi fuisse delectabilem atque  uotiuam, tanto tempore exspectati ac desiderati? In afflictis enim rebus constitutis tanto solet esse gratior liberatoris aduentus, quanto fuerit diuturnior afflictio. Quanto enim tempore primus Abel iustus, primus martyr, qui sua passione primus liberatorem prefigurauit, exspectauerat? Quamdiu ipse Adam et Eua parentes nostri, adhuc etiam in inferno paradisi gaudia ad memoriam inuicem reuocantes, istam redemptionem sitiuerant cum aliis sanctis et iustis, qui se liberandos sperabant? Quanto putas eos exsultasse tripudio, cum ille crucifixus adueniret, Angelis precedentibus et clamantibus: Tollite portas, principes, uestras; et eleuamini, 495 porte eternales, et introibit rex glorie?  Quanta putas eos alacritate concinuisse, et  consonis iubilis in communem letitiam prosiluisse ac dixisse: »Aduenisti desiderabilis, quem exspectabamus in tenebris, ut educeres uinctos de claustris. Te nostra uocabant suspiria, te larga requirebant lamenta. Tu factus es spes desiderantibus, magna consolatio in eternum?« . O quam dulcis fructus redemptionis his, qui in tanta et tam amara seruitute fuerant constituti! Hic est fructus, de quo sponsus loquitur in Cantico amoris: Dixi, Ascendam in palmam, et apprehendam fructus eius . Quid est in palmam? In crucem eius, cuius una pars de arbore palme dicitur facta fuisse.

163. De quatuor enim generibus arborum facta  fuisse refertur: de cypresso de cedro, de oliua, de palmis. Cypressus in profundo, cedrus in longo, oliua in alto, palma in lato. Unde dicit Apostolus: Ut possimus comprehendere cum omnibus sanctis, que sit latitudo, longitudo, sublimitas et profundum . Profundum uero in cruce uocatur illud lignum, quod infixum erat terre: in quo stabat lignum erectum et cui dorsum crucifixi Domini applicandum fuerat, quod est crucis longitudo. Lignum uero ex transuerso illi appositum, cui manus erant affixe, latitudo crucis nominatur. Illud autem, quod a Pilato fuit appositum, in quo titulus triumphalis fuit scriptus, altitudo nuncupatur. Habent autem horum lignorum singula suas mysticas significationes secundum naturas suas. Cypressus  enim timorem siue humilitatem significat, ubi est radix crucis, per quam non solum situs humilis, sed natura eius exprimitur: quia, ut dicitur, fugat odore serpentes, id est diabolos, quorum proprius character superbia ab humilitatis uirtute fugatur. Cedrus arbor longitudine prestans aliis arboribus, longitudinem crucis, id est, perseuerantiam significat, siue patientiam. Naturali enim sua uirtute approbatur, quia est ualde durabilis et corrumpi ex natura non potest. Oliua uero arbor oleum effundens, per quam misericordie opera significantur, caritatem significat, que arbor bene latitudinem habet crucis: quia lata est caritas, que etiam ad inimicos extendi precipitur. Palma porro arbor uictoriam significans, altitudinem crucis optime significat  spem de supernis habendam, non ad infima deprimendam. Hec arbor habet in se titulum triumphalem scriptum, in quo inuenitur fructus crucis. Prima enim dictio est iehsu, per quam intelligitur saluatio, que idem est quod redemptio. Ecce fructus crucis. Propterea enim Christus crucifixus est, ut redimeret hominem. Quod autem ait, Ascendam in palmam, a parte crucis totam crucem significauit. Et bene per palmam, in qua titulus signum redemptionis, que fructus crucis est, inuenitur.

164. Sed dicet aliquis: Dicturus eras de fructu uitis, et dicis de fructu palme. Que concordia est uitis et palme? Ad quod ego: Palma crucem, uitis uero significat Crucifixum. Dic igitur, Numquid diuersus  est fructus crucis, et crucifixi? Non puto. Ergo et idem est fructus et palme, et uitis. Ascendit uitis in palmam, apprehendit fructus palme, non quos palma habuit ex se, sed ex uite in palmam extenta. Quare ergo dicit ipsa uitis, Apprehendam fructus eius, et non potius dicit Meos; cum palma fructum habuerit a uite, non uitis a palma? Christus non habuit hunc fructum sine palma, imo et per palmam, id est per crucem; quia si Christus crucifixus non esset, non fuisset secuta redemptio. Apprehendit ergo Christus fructum crucis, illum profecto, quem ipse per crucem fuerat operatus.

165. Sed habet hic botrus grana multa, scilicet impletionem Scripture, uictoriam de diabolo, resurrectionis gloriam, ascensionis mirabilem eleuationem,  donorum Spiritus sancti missionem. De impletione Scripture ipse Dominus testimonium perhibet, dicens Petro: Calicem quem dedit mihi Pater, non uis ut bibam illum?  Quomodo ergo implebuntur Scripture, quia sic oportet fieri?  Et in alio loco: Nonne oportet adimpleri omnia, que scripta sunt in Lege, et Prophetis, et Psalmis de me?  uictoria de diabolo, etsi alio modo potuit, tamen alio modo impleri non debuit. Multum enim desipit, qui sapientiam Dei et Domini aliud aliquid putat, nisi id quod prestantissimum 496 fuit, ordinasse. Necessarium fuit eum per hominem uinci et per lignum, qui hominem uicerat per lignum: ut unde mors oriebatur, inde uita resurgeret; et qui in ligno uincebat,  in ligno quoque uinceretur . Quare autem per hominem qui erat Deus, et non per simplicem hominem, satis manifestum est; quia omnes homines peccato erant obnoxii, et non poterat quisquam aliorum soluere uincula, qui se ipsum soluere non ualebat. Christus enim fortis, qui originali peccato nichil debebat, eo quod singulari priuilegio nascendi sine omni carnali concupiscentia conceptus erat, qui solus est inter mortuos liber, solus a morte poterat mortuos liberare, sicut ait Apostolus: Non habebat necesse pro se offerre sacrificium, quemadmodum alii sacerdotes, tam pro sua, quam pro populi ignorantia .

166. Si autem queritur, quare Deus potius per se, quam per aliquam aliam creaturam hominem  uoluerit liberare, possumus hoc quidem caritati eius imputare, quam ut nobis commendaret, non solum incarnatus, sed et mortuus est pro nobis. Tradidit nichilominus per hoc formam caritatis, ut parati simus cum necessitas exegerit, pro fratribus nostris animas nostras ponere, cum Regem nostrum pro nobis animam posuisse uidemus. Est et adhuc alia rationabilis causa, quare per Dominum redempti sumus: scilicet quia nequaquam decuit nos per alium reformari, quam per eum, per quem formati eramus. Plus enim excitat nos ad caritatem reformatio, sicut sepius supra dictum est, quam formatio. Si ergo per alium, quam per ipsum per quem sumus formati, formati essemus, plus reformatori  nostro, quam formatori deberemus; et sic plus diligeremus creaturam, quam Creatorem, quod esset inconueniens. Ut ergo incitaret nos ad diligendum ipsum ex toto corde, ex tota anima, et ex omnibus uiribus nostris; impendit nobis quidquid debuit creando et recreando nos optimus Deus, cuius beneficiis non communicat alienus.

167. Fructum igitur redemptionis nostre toto desiderio complectamur, et sepius, imo sine intermissione ad memoriam reuocantes latentem in ipso dulcedinem, lingua intellectus nostri degustemus, et in uase memorie nostre recondamus sanguinem huius uue meracissimum, sanguinem, inquam, rubicundi Iesu; quia factus est nobis redemptio, quia per ipsum saluati et liberati sumus.  His floribus, hoc fructu, quo redempta est a tyranride demoniaca, iugiter reficienda est fidelis anima, ne in hoc tedioso deserto deficiat, in quo sine requie, sine intermissione laborat, suspirans ad illam terram lacte et melle manantem, et cum sponsa proclamans: Fulcite me floribus, stipate me malis, quia amore langueo . Non ignorat ipsa, quis et qualis fuerit fructus uitis ligni uite Iesu Christi. Nonnunquam enim lectum conscientie sue floribus uirtutum et passionis sponsi sui resperserat, que eidem in eodem Cantico amoris proclamat: Lectulus noster floridus ; non de alienis, sed de tuis floribus, dulcis Iesu, ueni ergo et agnosce tuos flores: requiesce in lectulo tuis floribus adornato. His ergo floribus petit a sociis  sponsi, ab annuntiatoribus uerbi Dei se sponsa fulciri; sciens profecto quid uirtutis habeant, qualem effectum operentur in ipsa tales flores per ministrum uerbi ad memoriam reuocati; quantum ipsam in tentationibus et periculis presectis uite confortent, quantum ad superne patrie desiderium accendant. Nec dubito quin eadem sponsa in hortum sanctarum Scripturarum sui sponsi quandoque fuerit introducta, ubi procul dubio lignum uite uitem ueram inuenit, cuius alacriter fructum apprehendit, uoluens in mente sua et reuoluens et intuens diligenter ac perspicaciter, qualem ex ardore dilecti sui, imo ex ipso dilecto fuerit fructum consecuta: sensitque infallibiter, quantum amoris ei debeat, quantum ad omnia pericula sustinenda merito debeat confortari gustato  spiritu fructuosissimo, quem ex arbore tam dilecta suscepit. Optat ergo sibi sepius ad memoriam reuocari hos flores et hunc fructum: quia et illis fulciri, ne cadat; et his stipari, ne aliquo modo moueatur, exorat: sciens nimirum quid uirium habeant et illorum odor, et huius sapor.

168. Quod autem addit, Quia amore langueo, quid est, 497 nisi quod sponsa desiderio superne patrie accensa dilationem diuturnam non patitur? Unde in eodem: Filie Ierusalem, nuntiate dilecto quia amore langueo . Quis est amor iste tam ualidus, et languorem inducens? Numquid non est amor, de quo scriptum est: Fortis est ut mors dilectio?  Qualis est ista fortitudo, que infirmitatem inducit? Respondeant illi qui in libro  experientie huius questionis solutionem perlegerunt. Experientie dixi. Et quare non sapientie, que a sapore dicta est? Qui ergo in libro sapientie legerunt, id est, qui saporem internum experti sunt, dicant et doceant nos, quis sit iste amor, qui cum sit fortis ut mors, facit amantes languere usque ad mortem: quia in morte huius corporis, et non ante sanantur. Possent quidem medio tempore, dum in uita hac mortali siue in hac morte uitali degunt, dilecti ac desiderabilis floribus et fructibus consolari, at non satiari; donec ueniat dies, quem cum Propheta desiderant dicentes, Satiabor cum apparuerit gloria tua ; et in alio loco: Adimplebis me iucunditate cum uultu tuo: delectationes in  dextera tua usque in finem . De qua dextera alias legitur: Leua eius sub capite meo, et dextera illius amplexabitur me . Et uide quam bene ista auctoritas cum superioribus concordat: ut leua dilecti appelletur recordatio illius caritatis, qua nulla maior est, quam ea qua posuit animam suam pro amicis suis. In dextera uero beata Dei uisio, quam promisit amicis suis, et gaudium de presentia diuine maiestatis. Merito illa Dei et deifica uisio, illa diuine presentie inestimabilis dilectio in dextera deputatur, de qua delectabiliter canitur: Delectationes in dextera tua usque in finem. Merito in leua memorialis illa et semper memoranda dilectio collocatur; ut, donec transeat iniquitas, super eam sponsa requiescat et recumbat.  Merito ergo leua sponsi sub capite sponse, super quam uidelicet caput suum inclinata sustentet, id est, mentis sue intentione incuruetur, ne inclinetur ad carnalia et secularia desideria: quia corpus quod corrumpitur, aggrauat animam, et deprimit terrena inhabitatio sensum multa cogitantem . Idem ergo per flores et fructum nostre uitis, et per leuam ipsius sponsi figuratur: languoris autem sanatio per dexteram eius.

169. Per hos ergo flores et fructum uitis nostre petunt se fulciri, nec aliena dilectione gloriantur se sustentari, qui spem et fiduciam suam non in rebus caducis posuerunt: sed illa tantum anima, que modo pro amore et desiderio dilecti corporalibus et mundanis curis languet, imo et moritur, cui et dicitur,  Que est ista que ascendit de deserto deliciis affluens, innixa super dilectum suum?  De deserto quippe huius mundi ascendit, que cor suum cum corde dilecti in ea caritate connexuit, querens ea que sursum sunt, non que super terram. Unde deliciis uirtutum affluit, tanquam unguento delibuta diuersorum aromatum, que de dilecti paradiso collegit, sequens eum qui pro ea passus suum ipsi reliquit exemplum. Unde et bene dicitur, Innixa super dilectum suum, non super hominem; quia maledictus homo qui confidit in homine, et ponit carnem brachium suum  nec super aliquas res terrenas, que omnia reputauit quasi stercora, ut Christum lucrifaceret. Talis  ergo anima, que nunc floribus et fructu uitis uere sponsi sui fulcitur, que modo pre amore illius languet usque ad mortem, dicens cum Iob, Desperaui, nequaquam iam ultra uiuam , talis, inquam, post hec sponsa dulcissima dextera ineffabiliter amplexari, et fructu eterne iucunditatis satiari merebitur, languore non solum sanato, sed et aucto. Sanabitur enim languor intolerabilis desiderii in perfruitione iucundissima dilecti desiderati; non tamen auferetur, imo augebitur idem desiderium: sed tunc non erit languor, sed depulsio fastidii, cum desiderans plenissime satiabitur desiderato, et satiatus discet in satietate desiderare mutua et interminabili et inexplicabili generatione, desiderio generante satietatem, et satietate desiderium pariente.  Sed iam reuertamur ad uuam.

170. Est tertium granum in botro redemptionis nostre dominica resurrectio, que quantum habuit habeatque dulcedinis, quis explicet? Ponat aliquis tamen, si quis potest, in corde suo magnitudinem ineffabilem illius beatissime et 498 tristissime passionis: uideat quanto desperationis merore illa dilectorum passi Iesu corda percussa fuerunt: uideat illarum fidelium mulierum lamentationes, que dulcissimum Iesum ad passionis locum euntem, cum sibi crucem baiularet, et cum dulcissimam animam exspiraret, non deseruerunt. uideat precipue illam tunc spectantem mulierculam, nunc uero mundi dominam Matrem Domini, quam acutus doloris gladius animam eius pertransierit. uideat totius  mundi machinam fabricatori suo compatientem, tetra caligine inuolutam. uideat, inquam, hec, et tante turbationi serenitatem tertie diei, et insperatam letitiam letissime resurrectionis annectat, recogitetque propensius, cum quanta exsultatione susceperint Dominum a mortuis resurgentem, quem cum ingenti tristitia uiderant morientem. uide cum quanta iucunditate recompensauerit in resurrectione discipulis suis tristitiam illam, et sanctissimam extreme comestionis sue cenam, in qua dixit: Non bibam amodo de generatione uitis, donec bibam illam uobiscum nouam . Ecce iam nunc resurrexit in gloria uitis uera: comeditque et bibit cum eisdem discipulis cum gaudio maximo procul dubio, seque dubitantibus aliquibus  uidendum pariter et tangendum exhibuit.

171. Nec putet quisquam, quod resurrexerit ad gaudium solis discipulis: imo et resurrexit nobis et toti mundo, beatificans omnes, qui quamuis non uideant, credunt tamen ipsum passum fuisse propter delicta nostra, et resurrexisse propter iustificationem nostram ; quibus docemur, quoniam si socii fuerimus passionis, erimus et resurrectionis; et ut non dubitemus mortalia corpora nostra resurrectionis gloria sublimanda, cum caput nostrum morte turpissima condemnatum resurrexisse credamus. Nam sicut in Adam omnes moriuntur, ita et in Christo omnes uiuificabuntur. Primitie enim dormientium Christus: deinde hi qui sunt Christi, in aduentu eius , qui ad  exemplum Christi resurgentis, ad gloriam ultra non morituri resurgent.

172. Est et ascensio granum in botro redemptionis per passionem facte; dulce quidem granum, plurimum in se continens dulcedinis, faciens gaudium celis et terris. Quis enim dubitet gaudium magnum factum discipulis, cum eum ut hominem uiderent celestia penetrantem? Stabant animis simul et cordibus in celum erectis, animi sui gaudium non capientes: sed in uoce iubilationis eunti Domino gratulantes. Exsultauit procul dubio et celum: omnes uidelicet Angelorum chori purpurato suo Domino nostre carnis trabea occurrentes, et summa cum laude summum suscipientes uictorem. Quod si  in unius iusti siue martyris anime aduentu omnis Angelorum exsultat chorus; quantum putas in singularis sui Imperatoris aduentu omnium ordinum spiritus exsultasse? Humano igitur intellectu ad huius laudis et gaudii magnitudinem succumbente, gaudeamus et nos, dulcedinem huius grani recolendam admirando, diligendo sugamus, exsultantes in Spiritu sancto pro eo quod carnis nostre portio in dulcissimo Domino in summo Trinitatis throno excellentissime sit collocata; intendentes animos nostros, quantum possumus, post ipsum et in ipsum, ipsi in humilitatis spiritu supplicantes, quatenus nos post se trahere dignetur, ut in odore unguentorum ipsius currentes, in illa cellaria, in illam supremam apothecam aromatum, in illa interiora Sancta sanctorum  mereamur introduci, quo ipse Christus caput nostrum precessit.

173. Quintum botri nostri granum missio Spiritus sancti est. Quis uinum iucundissimum huius grani ualeat explicare? uinum, inquam, et, si magis placet, mustum. Mox enim accepto ab Apostolis et aliis qui cum eis erant exspectantibus, Spiritu sancto inebriati sunt, eructauerunt uerbum bonum, loquebantur uariis linguis magnalia Dei. Ante timore absconditi, nunc cucurrerunt foras: non iam timuerunt aquam populi frementis, caritatis igne succensi. Tunc pro certo experientes uerum esse, quod scriptum est: Aque multe non potuerunt exstinguere caritatem, et flumina non obruerunt illam . Irruerunt enim in eos flumina  potestatum, fluxerunt aque populose multitudinis: flauerunt uenti ac procelle comminationum, 499 uerborum; et ignis caritatis non est exstinctus, imo etiam auctus est. Ibant enim Apostoli gaudentes a conspectu concilii, quoniam digni habiti sunt pro nomine Christi contumeliam pati . Est autem auctus ignis caritatis, pluribus per eorum predicationem accensis, et eadem, qua ipsi ardebant, iucunditate succensis. Sed quid aiebant Iudei omnium bonorum increduli? Musto, inquiunt, pleni sunt . Mentientes et ignorantes uerum dixerunt. Musto quippe illo nobilissimo caritatis Dei, imo caritate Deo repleti erant, inflammante ad amorem, et confortante ipsos contra timorem. Unde sicut mustum non patitur se  contineri a uase, nisi foramen habeat, unde prorumpat: sic ab istorum corde per ora eorum se mustum Spiritus sancti manifestauit, loquentia magnalia Dei cum mirabili eloquentia. Non enim impedit, sed expedit linguam haustus musti huius: ut illud peticum uerum inueniatur.

Fecundi calices quem non fecere disertum? 
Fecundus uero calix Domini et preclarus inebriauerat eos; quia, sicut ait Apostolus, caritas Dei diffusa erat in cordibus eorum . Sed uidentur uerbis nostris uerba Petri contraria, qui haustu noui musti audax factus, iam non solum non timuit uerba mulieris cuiusquam, ut ante; sed nec uerba  principum. Hic ergo obiiciens se in medium dixit, discipulos ebrios non a uino. Sed audiamus uerba ipsius optime distincta. Non enim, inquit, sicut uos estimatis, hi ebrii sunt . Non enim musto terreno ebrii sunt, sicut uos putatis, sed celesti Spiritu. Hauriamus igitur et nos, karissimi, de uino iucundissimo grani huius. Quod si uel in quo hauriamus, scilicet uas intellectus, non habemus; curramus cum plena fiducia ad singularem nostrum ac prouidum conditorem, cuius figmentum sumus, oremusque ut uas formet in anima nostra huius dulcissimi musti capax: ut nostro consolatore, Spiritu gratie septiformis accepto, multiformes tentatoris aduersarii nostri laqueos euadamus, et pedes affectuum nostrorum in compedes sapientie iniiciamus;  ut cum ipsa sapientia colligati uinculis caritatis indesinenter et indefesse curramus post illam, donec et saporis ipsius plenitudinem attingamus, ubi iam non per speculum et in enigmate, sed facie ad faciem Regem nostrum in decore uideamus, et sicut sumus cogniti, cognoscamus.

174. Hic enim aduertendum puto, quod uitis nostre fructus et comeditur, et bibitur. Masticatur enim uua, bibitur uero uinum quod in uua continetur, et in utroque usuriucunditas est: sed in uino et iucunditas et utilitas prolixior est, quod ad botri huius, de quo locuti sumus, fruitionem mihi pertinere uidetur. In presenti enim uita hunc botrum masticamus, cum suauitatem, iucunditatem, et utilitatem nostre redemptionis dentibus intellectus  nostri discutimus; cum resurrectionis potentiam, ascensionis gloriam, et aduentus Spiritus sancti utilitatem in cordis nostri consideratione uersamus tanquam uuas in ore, fitque de his nonnunquam aliqua letitia cordi nostro. Erit autem plena, postquam cessauerit tempus, id est mutabilitas temporum, quando hec iam non comedemus, sed bibemus, inestimabilem de his perpetuam letitiam consecuti. In comedendo enim aliquis labor est: quod uero bibitur, sine labore recipitur. Unde per comestionem delectatio quecumque, uel qualiscumque, uel quantacumque sine corpore non percipitur; sed semper aggrauat animam. Per potum uero sine labore acceptum, illius loci et temporis gaudia significantur, ubi et quando iam non erit luctus, neque clamor, sed  nec ullus dolor, quoniam hec omnia transierunt. Et ipse ab eterno stabilis, qui pro nobis, ne uelut umbra transiremus, transiens factus fuit, ministrabit nobis. Ibi etiam tunc iam non cum labore et timore et impedimento corporis mortis huius comedemus: sed cum magna iucunditate bibemus uinum redemptionis nostre, et secundam naturam nobile uinum quanto plus biberimus, licet saturemur, tanto plus sitiemus, admirantes et laudantes sine termino 500 et sine intermissione bonitatem admirabilem Redemptoris nostri, quam in fructum redemptionis nostre circa nos uoluit exhibere.

175. Et uide, si non ista differentia cibi et potus nobis in uerbis sponsi in Cantico amoris commendatur,  cum ait: Comedite, amici, et bibite; et inebriamini, karissimi . Premonet enim comedere, quod utique ad presentem uitam pertinet, in qua, sicut diximus, contemplatio labori actionis admixta est. In futura uiro uita, que omni actione caret, gaudio tanquam poculo perfruemur. Bibemus enim et inebriabimur ab ubertate domus Dei, et torrente uoluptatis eius potabimur, iam nos tunc esse Regis et Sponsi nostri carissimos liquido cognoscentes, cum aqua omnis laboris et actionis terrene in uinum diuine contemplationis commutabitur, implebunturque omnes hydrie usque ad summum. Omnes enim implebuntur in bonis domus Domini; cum ille desiderabiles nuptie Sponsi, id est Christi, et Sponse, id est uniuersalis Ecclesie,  celebrabuntur. Bibeturque in summa letitia cordis omnium clamantium Domino, et dicentium: Tu bonum uinum seruasti usque adhuc . Nos autem dicimus hanc letitiam per cibum significari, cum scriptum sit, Ut edatis et bibatis super mensam meam in regno meo : licet expositio precedentis auctoritatis etiam in hac possit locum obtinere. Si uero asserat aliquis indignum fore, ut tanta uitis tantum laborata et laborans, unum tantum botrum produxerit; potest, si uult, ea que nos grana appellamus, botros appellare, et singulis aliquam granorum multitudinem adiungere.

176. uerumtamen non irrationabiliter in presenti botros uitis innumeros inueniemus, si omnes ecclesias, omnia monasteria, omnes congregationes, que  in uniuersa Ecclesia sunt, uolumus intueri. Hos enim botros quis produxit, nisi uitis nostra? Nam et Christus et Ecclesia uitis una sunt, sicut unum corpus; singule congregationes, singuli botri; grana uero singularitatem exprimunt personarum, et non inconuenienter, ut mihi uidetur. Nam per exteriorem folliculum grani siue uue corpus exprimitur, per nucleos ossa, per liquorem anima figuratur, uel sanguis, qui est sedes anime. In morte hominis anima a corpore, tanquam uinum de acino, exprimitur: et dignum fuerit, in regale defertur cellarium paradisi celestis, ut gaudium fiat Regi celesti, et conuiuis suis beatis, qui ad nuptias Agni uocati sunt et perueniunt. Bibit enim et ipse Sponsus uinum proprium de uite sua et uinea  sua, Ecclesia scilicet, cuius et ipse caput est. Bibit et ipse sangninem uuarum meracissimum, scilicet animas sanctorum expressas, et separatas ab acinis in torculari crucis, in labore et siti, in frigore et nuditate, in uigiliis multis, et aliis exercitiis spiritualibus. Bibet has, id est, sibi delectabiliter incorporabit, faciens ut unus spiritus secum effecti, cum ipso et in ipso a cunctis de cetero laboribus requiescant. Timeant et caueant sibi illa putrida grana, fratres falsos, peruersos christianos dico, qui in se uinum non continent, sed uenenum; qui in torculari crucis premi nolunt, et in labore hominum non sunt. Caueant, inquam, dum tempus est, ne porcis, id est diabolis, deuorandi proiiciantur, quia in cellaria  regia non nisi per torcular crucis iter est.

177. Restabat nobis dicere de secundis floribus uitis nostre, et de fructibus illorum, secundum quod scriptum est, Et refloruit caro mea  quod de resurrectione dici nullus est qui ambigat, cuius fructus erit gloria resurrectionis secunde: sed nos magis legentem uolentes sitientem relinquere, quam fastidientem, hic huic sermoni terminum imponimus, parati emendare, demere, et mutare, sicubi contra fidem, et contra sacras Scripturas aliquid diximus; in omnibus gratias humiliter agentes ei qui gratuita gratia sua nos edocuit, qui aperit os mutorum, et linguas infantium disertas facit; nomini cuius nouum principium opusculi huius finemque consecramus optimo et dulcissimo Iesu. Amen.





MEDITATIO IN PASSIONEM ET RESURRECTIONEM DOMINI. 





[NOTA.]

Prodiit in priori editione ex codice eruditi uiri Leonorii Foy, insignis ecclesie Bellouacensis canonici, in quo sicut et in uictorino Parisiensi auctorem prefert S. Bernardum. Carolus Sacci, doctor Parisiensis seculo decimo quinto, Bernardo tribuit librum de Passione et Resurrectione Domini, qui non alius ab isto uidetur esse. Quanquam hunc non esse Bernardi satis arguit, preter alia, stili dissimilitudo.



501 CAPUT I. De Christi ingressu triumphali in Ierusalem.


1. Noli timere, filia Sion: ecce Rex tuus uenit tibi mansuetus, et sedens super pullum filium subiugalis . ueni, Domine Iesu, ueni, desiderate cunctis gentibus, quia dormitauit anima mea pre tedio mortis tue, et oculi mei languerunt pre inopia luminis tui. Orire, sol amabilis, ut exeat homo ad opus suum, et ad operationem suam usque ad uesperam, et operetur non cibum qui perit, sed qui permanet in uitam eternam. Noli timere, filia Sion. Timere pusillorum est. Ideo adhuc filia, quia times; id est, nondum Ierusalem, sed filia Sion, id est specule. Ergo disce speculari. Noli timere, quia timor oculum turbat. Hilaris pupilla lucide speculatur. Fides  pupilla est oculi tui. Quomodo pupilla oculi subtilissima est, et nisi impigre ac sollicite custodiatur a palpebris, leuissimi ac tenuissimi pulueris tactu confunditur: sic acies fidei, nisi peruigilem semper habeat custodiam, nichil citius conturbatur. Sed noli timere, filia Sion: ecce Rex tuus uenit tibi. Oritur tibi sol, qui te et custodiat et illuminet, et perducat te ubi puluis non est. uenit tibi mansuetus. Qualis ipse est, talem te esse uult. Mansuesce iugum eius portare, ut sedeat super te asinam suam, et pullum filium subiugalis. Et que est hec asina? Ipsa que caro uocatur et mulier et uirago, quia de uiro sumpta est. Et quis est pullus eius? Masculus uir. Et quomodo pullus eius est? Quia  non prius quod spirituale, sed quod animale est; deinde id quod spirituale . Sedet prius Rex mansuetus super asinam, postea super pullum. Prius caro domatur, ut iugo habilis sit: deinde nascitur pullus, et nutritur, et roboratur, ut sessorem suum portare possit. Et quare filius subiugalis? Quia sub uiro est mulier, et mulieris caput est uir. Et tamen est filius subiugalis, quia per mulierem uir, sed in dolore pariet. Sedeat super utrumque Rex mansuetus, faciens pacem, ne hec sibi inuicem aduersentur.

2. uenit tibi, et tu non uadis ei. Egredere de terra carnis tue, et de cognatione mentis tue, et de domo, id est memoria, patris tui. Pater tuus Amorrheus, et mater tua Cethea. Huius patris obliuiscere, et tunc concupiscet Rex decorem tuum. Decor  magnus est, si audis, et uides, et inclinas aurem tuam. Audis per obedientiam, uides per intelligentiam, inclinas aurem tuam per humilitatem. Hic decor, hec omnis gloria ab intus est in fimbriis aureis , hunc decorem tuum Rex mansuetus concupiscit. Egredere ergo de ciuitate; quia uidi, inquit, iniquitatem et contradictionem in ciuitate . Egredere cum pueris Hebreis, qui transeunt simpliciter in occursum Domini. Sterne in uia ramos oliuarum, ut opera misericordie pedibus eius accommodes. Accipe frondes palmarum, ut triumphes de principibus tenebrarum. Nihil in te resideat, quod in occursum eius non prodeat; quia nec una ungula in Aegypto Pharaoni relinquenda est. Manus, cor et lingua concinant,  Hosanna in excelsis .



CAPUT II. De oratione et sudore in horto, ac somno discipulorum.

3. uidens uidisti, Domine, afflictionem populi tui qui est in Aegypto, et inclinasti celos tuos, et 502 descendisti liberare nos. Indulta est et mihi, Domine, modica quies ab operibus tenebrarum durissimis, quibus mentem meam uehementer affligebat importunus exactor Pharaonis; et sabbati tui preparatio iam letificauit animam meam. uerumtamen nondum usque ad speculum perueni, ubi plenius intelligam pustulas et neuos qui maculant faciem meam, que ualde displicent in oculis tuis: quoniam  etsi lauero me nitro, et multiplicauero mihi herbam borith, maculata sum iniquitate mea. Et nunc, Domine, passionis tue dies urgere nos deberent magis quam prepositi Pharaonis; quoniam in operibus tuis iustitia est, et pax, et gaudium in Spiritu sancto. Nos autem dormitamus, te, Domine, pro nobis orante, quia oculi nostri tepore nostro grauati sunt. Suscita nos ut uigilemus, et oremus ne incidamus in tentationem, quoniam tribulatio ualde nobis proxima est. Quam cito clauditur oculus ne te uideat, collabitur pes noster in hoc mare magnum et spatiosum manibus, ubi sunt reptilia quorum non est numerus! que somniorum suorum phantasiis intentam ludificant animam, et trahunt in cor maris, unde non facilis ad superiora reditus est, nisi tu emittas manum tuam de alto, et liberes nos  de aquis multis. Suscita nos, Domine, ut tecum uel una hora uigilemus et oremus. Quis autem est qui tecum una hora uigilet? Auulsus enim es a nobis quantum iactus est lapidis, et agonizas prolixius, ita ut gutta sanguinis tui decurrat in terram. Longe, longe a nobis auulsus es, quia lapis abscissus est de monte sine manibus, et iactus est lapis, et percussit in fronte Goliam, et statuam in pedibus.

4. Iste est iactus tuus longe a nobis: quia etiam usque ad interiora uelaminis precursor introisti pro nobis, ubi semper interpellas patrem. Sed utinam gutta sanguinis, qui de agone tuo decurrit, usque ad terram nostram decurrat, et aperiat os suum, et bibat illum, et clamet ad te, et tecum ad Patrem, melius quam sanguis Abel. Quis autem est,  Domine, qui tecum una hora uigilet? Etiam in celo non est factum silentium, nisi quasi media hora: quanto minus in terra uigilabimus tecum una hora? Quoties et quoties redis ad nos, et inuenis nos dormientes! et tamen benigne suscitas nos, et iterum abis secundo et tertio eumdem sermonem dicens. Statim autem ut recesseris, iterum somnus occupat nos, nec uigilare possumus, nisi quamdiu nobiscum es, et suscitas nos. uenis in secunda et tertia uigilia: sed beatus ille seruus, quem tunc inueneris uigilantem. Iam prime et quarte nulla mentio fit; quia nec primeua etas sensum recipit uigilandi, nec ultima spem prolixius dormiendi. Et quid est, Domine, quod tertio rediens copiam dormiendi  prestas? Dormite iam, inquit, et requiescite. Nunquid alium concedis somnum ubi requiescerent, et alium prohibes in quo oculi grauantur? Ita est. Qui enim uigilat in te, suauiter dormit et silet et somno suo requiescit: qui autem dormit a te, sicut ebrius nocte nesciens grauiter agitatur. Tristis, inquit, anima mea usque ad mortem . Anima tristis est que exspectat mortis tribulationem. Quis enim sciat utrum ad sinistram, an ad dexteram eat? Quis sciat quomodo respondeat ad arguentem se, quando Iudex sicut parturiens loquetur? Ideo tristis anima similis fiat pelicano solitudinis, que audit ciuitatem, et conuenticula eorum de sanguinibus, et macie solitudinis pallet: aut sicut nycticorax in parietinis Scripture querat sibi escam  tota nocte, et euolet in 503 passerem super tectum uigilantem, et canentem quando fur ueniat.

5. uel Iudam non uidetis, quomodo non dormit? Quam peruigiles habet oculos auaritia! quomodo circuit orbem terre! non cessat manus eius, non cessat pes, et coaceruat sibi iram in die ire. Et tamen dormit Simon, dormit Iacobus et Ioannes. Quare? Quia non attendunt quid post paululum futurum sit. Periculi magnitudo somnum fugat. Nunquid dormiuit Petrus in atrio? nunquid dormierunt qui relicto eo fugerunt? nunquid dormiuit adolescens, quando tenuerunt eum, et ille relicta sindone nudus profugit? Et tamen frigus erat, quia stabat Petrus, et calefaciebat se. Magnitudo periculi somnum, et frigus, et famem facit obliuisci. Euigila  tandem, miserabilis anima, si non amore, saltem timore. Cogita saltem cruciatum, quem iam passura es in morte. Certe nulla crux durior est quam mors. Mors, inquam, ipsa est durissima crux, que tibi paratur; ad quam quotidie tu festinas, et non attendis. uide quomodo te mors crucifigit. Corpus rigescit, crura distenduntur, manus et brachia decidunt, pectus anhelat, ceruix languescit, labia spumant, oculi stupescunt, facies exsudat, uultus horrescit, et uelut testa pallescit: ista crux manet te. Nescio utrum in lectulo molli, an in cruce rigida suauius moriatur, nisi quod crux citius dolorem abscidit. Que uidemus et sentimus leuia sunt ad ea que intus anima iam pregustat. Nam sensus a corpore cito recedit: animam sua mors semper comitatur.



CAPUT III. De hominum duritia erga Christi passionem.


6. Cum ambularent animalia, ambulabant pariter et rote iuxta ea . Si uita nostra proficeret, rota sancte Scripture nobiscum pariter ambularet: sed quia per paludes et saxa pedibus euntes offendimus, uix rote nos sequuntur. Passio Domini celebratur, et nos uoluptati operam damus. Clamat nobis de cruce: O uos omnes qui transitis per uiam, attendite, et uidete si est dolor sicut dolor meus ; et nemo est qui audiat, nemo qui consoletur, nemo qui respondeat. Sitio, inquit , Domine, quid sitis? Ergone te plus cruciat  sitis, quam crux? De cruce siles, et de siti clamas. Sitio. Quid? uestram fidem, uestram salutem, uestrum gaudium; plus animarum uestrarum, quam corporis mei cruciatus me tenet. O uos omnes qui transitis, attendite, et uidete si est dolor sicut dolor meus. Attendite dolorem meum, ut in dolore meo uideatis dolorem uestrum. Dolor meus imago uestri doloris est. Quod attenditis in corpore meo, attendite et uidete si similis dolor non est in corde uestro. Transitis a uobis ad me: retransite a me in uos, et uidete si non est similis dolor in uobis, sicut dolor meus. Nolite flere super me, sed super uos ipsas flete, filie Ierusalem . uester ille dolor quem transitis, et non attenditis, magis est flendus quam dolor meus. Propter scelus enim uestrum  percussus sum. Hec nobis de cruce tua clamas, o benigne Iesu, et si non uerbis, tamen ipsa re. Quid tibi respondeam, quid loquar, aut quid retribuam? Fecisti ergo de corpore tuo speculum anime mee. Nesciebam contumelias, et terrores, et colaphizantem me incessanter satanam, nisi uiderem artem medicine tue similia similibus curantem, et appendere in statera hinc calamitatem tuam, illinc iniquitatem meam. Dedisti corpus tuum percutientibus, et genas tuas uellentibus; faciem tuam non auertisti a conspuentibus in te, ut alape tue alapas meas remoueant, et flagella flagellis expientur, et opprobria exprobrantium que ceciderunt super te, auferant a me opprobrium sempiternum. Hec sunt linteamina mundissima carnis tue, quibus uulnera mea alligasti,  o Samaritane misericors, ut imponeres me super iumentum tuum, et perduceres in stabulum: quoniam uere languores nostros ipsos tulisti, et dolores nostros ipse portasti, cuius liuore sanati sumus.



504 CAPUT Iu. De Christi colaphizatione et Petri negatione.

7. In domo ergo Principis sacerdotum uelata facie colaphizatur Christus: quia in domo conscientie cecata mente colaphizatur christianus. Quod enim Christus in publico, ego patior in occulto; et quod ille foris a ministris Caiphe, ego intus a nequitiis satane: quia supra dorsum meum fabricauerunt peccatores, faciem mihi uelauerunt, faciem meam in terra defixerunt, et dorsum meum incudem suam  fecerunt, et super dorsum meum fabricauerunt. Sed adhuc intra domum contineor, ubi puella et moritur, et suscitatur. Nam et ibidem Petrus negauit. O homo non sum . Hominem attendo, non Deum; hominem timeo, non Deum, cuius ueritatem nego. Nonne tibi Petrus in his uerbis uelatam faciem habuisse uidetur? unde et tertio colaphizatus est, quia tertio negauit. Et Paulus tertio rogauit Deum, ut auferret a se angelum satane, qui eum colaphizabat . Uterque ergo, apostolus colaphizatus est, uterque ter naufragium passus est; ille intus, iste foris. uoluisset satanas, si tamen licuisset ei, tamdiu Petrum colaphizando cribrare sicut triticum, donec omnem ab eo fidei medullam  excussisset. Sed ego, inquit, Petre, rogaui pro te, ut non deficiat fides tua: unde respexit eum Christus, et egressus foras fleuit amare. Tamdiu faciem habuit uelatam Petrus, donec respexit eum Christus. Sed nunquid non etiam prius negantem respiciebat? Etiam: sed Petrus respicientem se Christum non respiciebat, quia uelatam faciem habebat. Unde bene alius euangelista: Et recordatus est, inquit, Petrus . Recordatio Petri, respectus fuit Christi. Ergo cum peccatum recordaris, a Christo uideris, imo sublato uelamine Christum uides. Et egressus foras. Propterea negabat, quia intus esse uolebat. Et tamen quando negauit, foras egressus est. Unde foras? De domo Christi, de domo fidelium: at ubi de domo Caiphe foras egressus  est, in domum Christi intromissus est. Quanti sunt hodie qui dicunt, Nos sumus de domo Christi, nos sumus de domo Ecclesie: et sunt de domo Caiphe, hoc est hypocrisis! Quod Petrus negando, hoc isti faciunt affirmando: sed nisi confitendo foras exeant et amare fleant, non intrant Ecclesiam Dei. Amaritudo fletuum uelamen diluit oculorum. In domo ergo Caiphe colaphizatur Christus, quia in domo Caiphe colaphizatus est Petrus: et quod Petrus a satana intus passus est, hoc Christus a ministris satane foris pertulit. Attende ergo, et uide si est dolor sicut dolor meus. uides quis grauiora pertulit opprobria, Christus foris in corpore, an Petrus intus in pectore. Sed iam ad Pilatum eatur.



CAPUT u. De Pilati interrogatione, Christi flagellatione, ac militum illusione.


8. Mane autem facto, uinctus ducitur ad Pilatum. Quandiu culpa latet, nox est; at ubi ceperit innotescere, mane fit. Tunc iam ligatur a principibus sacerdotum, et traditur Pilato hoc est principi tenebrarum, sicut et Apostolus iubet huiusmodi tradere satane in interitum carnis . Effertur adolescens de domo ad portam ciuitatis ad Pilatum, ubi sedet Pilatus pro tribunali. In porta enim iudicium fieri solebat. Pilatus autem apprehensum flagellauit. Sepe dum culpa retegitur, per impudentiam peccatorum effrenatur. Augentur flagitia, plage multiplicantur. Multa enim flagella peccatoris  . His flagellis et Pharao cedebat filios Isrel.

9. Post hec traditur militibus ad illudendum. Ipsa est nequitia spiritualis militie. uide ordinem miserie. A principibus sacerdotum traditur principi tenebrarum, qui flagellis suis sibi mancipatum, militibus suis exposuit altius illudendum, et postea nouissime crucifigendum. 505 Post crucem enim non restat supplicium, quia peccatum morte terminatur: sed uicina iam morte, maiori demonum ludibrio peccator agitatur. Exuentes quippe eum ueste totius christiani decoris, quasi pro regio decore chlamydem ei coccineam, hoc est uestimentum mixtum sanguine, circumdant, cum propter crudelem uite sue  sanguinolentiam a plerisque et honoratur, et circumdatur. Unde et plectentes coronam de spinis ponunt super caput eius, cum de rapina pauperum spineas ei diuitias coaceruantes, caput eius ad regnum elationis efferunt. uindicat enim sibi pecunia, quod Sapientia dicere solet: Per me reges regnant, et conditores legum iusta decernunt . Ubi pecunia, ibi rex, ibi lex, ibi clientum copia. Unde et arundinem in dextera eius ponunt. Potestas enim et regnum impiorum arundo est uento agitata: regnum autem Christi, uirga ferrea. Et bene arundo in dextera ponitur, quia dextera eorum dextera iniquitatis. Iam quod sequitur luce clarius est, quia genu flexo, talibus illuditur potius quam seruitur. Aue, Rex Iudeorum . Et exspuentes  in eum laudibus superuacuis  acceperunt arundinem, et percutiebant caput eius. A talibus enim rectoribus milites eorum potestatem accipiunt nocendi et deuorandi pauperes: quod totum tamen redundat in caput eius, cuius auctoritate se tuentur. Hic tertia mors est, quando sedet fetens in cathedra pestilentie. His mortibus infelix anima ante extremam crucem mortis afficitur, et, quod miserabilius est, talibus opprobriis quasi pro magnis honoribus delectatur; et talis quotidie ducitur ad crucem, baiulans ipse sibi supplicium.

10. Sed quid est, quod post illusionem chlamyde exuitur, et suis uestimentis reinduitur; nisi quod  sepe superbus Adam cum per dolorem carnis confinia mortis ingreditur, deposita elatione ad putredinis sue considerationem reuertitur, ubi uidelicet uel miseratione diuina penitentie fructus inuenit, uel per tremendum iudicium duplici contritione conteritur? Sic Herodes, cum ueste regia prefulgidus plus quam decuit a populo acclamaretur, mox percussus ab angelo, exutus chlamyde, uestem suam reinduit, et consumptus a uermibus exspirauit. Rectene illusus est? Aue, Rex Iudeorum. Quid superbis, terra et cinis? quid ueste nitida gloriaris? Subter te sternetur tinea, et operimentum tuum uermes . Hec tua uestis est. Illuserunt tibi qui te chlamyde coccinea circumdederunt. Sic Antiochus, et dominici natalis hostis Herodes, alienis  uestibus depositis, in suis uestibus, id est uermibus, exspirarunt.



CAPUT uI. De Latronis confessione, et elogio sancte crucis.

11. Redi ad cor tuum tandem aliquando, redi, uetus Adam, uide ubi et quomodo te requisiuit et inuenit nouus Adam. Ostendit tibi in corpore suo ignominias anime tue. Non satis fuit, quod per colaphos, flagella, et noua irrisionum genera post te fugientem clamitans et miserans percucurrit, et usque ad nouissimum crucis supplicium, iamiam efflantem consecutus inuenit et apprehendit. Quis enim latro ille nisi Adam fuit, qui ex quo primum in paradiso sui ipsius homicidium perpetrauit, tamdiu a Christo fugit reus et abscondit se, donec in  crucis articulo nouissime consumptus et comprehensus, fugere et latere ultra non potuit? Ibi comprehensus a te, bone Iesu, conuersus est, culpam suam confessus est, penam libenter amplexus est. Tu enim admonebas ne pati abhorreret, quod te quoque secum pati uideret. Ille ergo tibi de toto hoc mundo solus et unus adhesit; et ideo solus de mundo toto hoc tecum in paradisum intrauit: ubi etiam firmiter non iam custos paradisi, sed ciuis et domesticus Dei collocatus est, ut amplius inde cadere non possit. O beatissimum latronem, imo non latronem, sed martyrem et confessorem! Necessitatem enim uertit in uoluntatem, et penam commutauit in gloriam, et crucem in triumphum. In te, beatissime  confessor et martyr, de totius mundi sterilitate, 506 fidei reliquias collegit Christus. Tu fugientibus discipulis et Petro negante, socius et comes passionis eius fieri gauisus es. Tu Petrus in cruce fuisti, et Petrus in domo Caiphe latro; tamdiu enim Petrus latro fuit, quamdiu intus latitans Christum foris negauit: ideo et Petrum precessisti in paradisum, quia qui te in cruce complexus est dux et rector tuus, eadem die qua ipse ingressus est, fidelem et gloriosum militem secum te pariter introduxit.

12. Egenus et pauper ego sum, Domine, et claudus ex utero matris mee; et ecce sedeo ad portam templi tui que dicitur Speciosa, non ualens, nec uolens introire; quin potius egestate bonorum tuorum  mendicans foris alimoniam carnis mee, ereas et falsas imagines hominum, ubi coaceruem mihi talentum iniquitatis, fasciculos deprimentes. Et ecce hora orationis nona est. Ascendunt Petrus et Ioannes apostoli tui, ut orent ad templum sanctum tuum: ego autem hereo terre et luto, terrena et uana sapiens; et aliis intreuntibus, ego foris remaneo, non querens cum eis ea que Patris tui sunt, sed que primi parentes mei, qui me hinc quotidie foras ponunt, male concupierunt. Et ecce iam hora orationis nona est. Inclinata est dies, prope est nox: cum surrexero mane diluculo, de his que nunc mendico, nichil in manibus meis reperiam. Hora, inquam, orationis nona est. Orasti enim hac hora pendens in cruce, orasti inclinato capite clamans  uoce magna, et exspirasti. Orasti inclinato capite in spiritu humilitatis, clamans uoce magna altissimo et secretissimo affectu paterne et nostre caritatis. In illo, Domine, clamore ualido exspirasti, et eumdem quem de nobis tunc habebas compassionis animum tecum portasti: et credo, Domine, quia tecum adhuc reseruas, quia caritas tua refrigescere nescit. Erat autem hora orationis nona. Et quare nona? Quia circa horam nonam tenebre facte sunt . Repellendus erat horror tenebrarum, qui uniuersam operuerat terram; repellenda caligo populorum, que ex tunc ceperat abundare, ex quo cepisti ad auram post meridiem deambulare. Ex tunc non cessati clamans, Ubi es, Adam?  sequens post tergum fugientis et abscondentis  se, quantum in ipso fuit. Et emissus est de paradiso uoluptatis, et peruenit usque ad condignum sue cruciatum iniquitatis. Sed nos, inquit, digna factis recipimus: hic autem quid fecit? O Adam, quam sero in hec uerba prorupisti! modo primum te inueni. Amen dico tibi, hodie mecum eris in paradiso . Ideo hora orationis est nona. Nona orauit, nam undecima paradisum intrauit. Propterea et non introibat claudus in templum, quia nondum usque ad decimam generationem uenerat; sed Petrus ad eum: In nomine, inquit, Iesu Christi, surge et ambula . uere uos estis montes, ad quos leuaui oculos meos, unde ueniet auxilium mihi. Sed auxilium meum a Domino,  quia in nomine Iesu Christi, surge et ambula. In uerbo Christi laxas rete, in uerbo Christi claudum leuas, in uerbo Christi solidantur bases eius et plante. Que sunt bases eius? Fides et timor. Et que plante? Spes et caritas. Ideo bene Petrus et Ioannes simul ascendebant, quorum alter fidei, alter caritatis insigne ferebant. Ascendebant ad templum tuum, Domine, tecum oraturi, ut et ipsi tecum simul intreant in paradisum sanctuarii tui: quia scissum est in morte tua uelamentum, quod erat super faciem Moysi. Sed nolunt introire soli, quia nec tu, Domine, solus paradisum introisti. Tu latronem, isti claudum introducunt: sed neque iam latro in paradiso est, neque claudus in templo. Quomodo enim claudus qui stat et ambulat, exsilit,  et Deum laudat? Aut quomodo latro, qui cum Christo in paradiso? Non enim habitat iuxta te malignus . Latro fuerat quando latebat ante confessionem, iustus autem post orationem. Quid enim orauit? Memento mei, Domine, dum ueneris in regnum tuum .

13. O magna fides, o magna spes, o magna caritas! Orat pro futuris, non pro presentibus. Non uult de cruce deponi, sed in Christi regno reponi. Quid enim aliud est dicere, quam, Cupio dissolui et esse cum Christo? Nescio quid Paulus magis isto latrone cupierit. Memento mei. O cor contritum et humiliatum! Quid minus uel humilius potuit orari, quam ut uel sui memor esset? 507 Memento mei. Cuius mei? Mei, inquam, tam indigni, tam peccatoris.  Iniquitatem meam ego agnosco, et peccatum meum contra me est; confundor oculos meos ad te leuare. Tibi soli peccaui; tu solus potes me a peccato meo mundare. Malum coram te feci, cum me tibi celare uolui. Latro sum anime mee: homicidium quod feci, uolui occultare, sed malum coram te feci. Memento mei, miserere mei. Merito in hanc miseriam deueni, qui tuam beatitudinem deserui. Diues eram, et ecce quam pauper factus sum. De omni ligno paradisi poteram comedere et delectari, et ecce crucior et morior in hoc ligno. Memento mei. Tui oblitus eram, sed tu cum iratus fueris, misericordie memor eris. Miserere mei secundum magnam misericordiam tuam. uideo in te magnam  et tuam, hoc est competentem tibi, misericordiam, que te mihi ad mei consimilem condescendere fecit miseriam. Ego autem digna factis; tu uero quid fecisti? uideo te mihi in pena similem, quem in actu uideo tam dissimilem. Non potuisti me longius sequi. Unde uenisti? A summo celo egressus es. De utero uirginis speciosus forma pre filiis hominum processisti, et mecum pendes in ligno! Quis te adduxit? Sola misericordia: secundum hanc magnam misericordiam, miserere mei, Deus. Deus es, non tantum homo. Deus es, ego homo, ego plasma tuum, quem fecisti ad imaginem et similitudinem tuam. Imaginis tue, Deus, miserere. Sed in quo agnoscam te misereri? In eo quia imaginem meam in te uideo, similem et eamdem mecum miseriam  pati. Quid ergo restat, nisi ut sperem? De tanta misericordia quis unquam potuit desperare? Ergo memento mei, cum ueneris in regnum tuum. uadis ad regnum tuum, implesti negotium tuum, ad hoc uenisti ut me reducas tecum. Tecum ire concupisco, et pro hoc amarissimam mortem non contremisco, nec erubesco. Quomodo enim contremiscerem, ubi te mecum uiderem? Etiamsi ambulauero in medio umbre mortis, non timebo mala, quoniam tu mecum es. At quomodo erubescerem, quod te Dominum celi portare uiderem? Qui enim te erubuerit et tuos sermones, hunc tu erubesces, cum ueneris in maiestate tua, et Patris, et sanctorum angelorum. Qui non baiulat crucem suam, et sequitur me, non est me dignus,  hic est sermo tuus.  Qui hunc sermonem erubuerit, hunc tu erubesces. Qui enim erubescit crucem tuam, erubescit gloriam tuam. Mihi autem absit gloriari, nisi in cruce Domini mei Iesu Christi. Crux gloria tua est, crux imperium tuum est. Ecce imperium tuum super humerum tuum: portas crucem tuam, portas portantem te. Qui portat crucem tuam, portat gloriam tuam. Qui gloriam tuam portat, portat te. Portantem autem te tu portas super humerum tuum, quia imperium tuum super humerum tuum. Ergo qui te portant, imperium tuum sunt: in ipsis enim tu regnas, o maxime Imperator. Sed quomodo, aut quo portas imperium tuum? Super humerum tuum. Humerus tuus altus est, humerus tuus fortis est, humerus tuus pertingit usque ad Patris consessum,  super omnem principatum et potestatem et uirtutem. Illuc reducis ouem centesimam, illuc reducis ouem Ioseph.

14. uade iam secura, ouis Ioseph, Christus te portat super humerum suum: fortis est humerus eius, noli timere. Altus est, noli ad ima respicere, quia nemo mittens manum suam ad aratrum, et aspiciens retro, aptus est regno Dei . Suaue iugum super filios Adam a die natiuitatis eorum, usque in diem reuersionis in matrem omnium. Quandiu sum filius ueteris Adam, graue iugum porto: si essem filius noui Adam, leue iugum portarem. Quod est onus graue? Talentum plumbi. Et quod est onus leue? Crux Christi. Illud, sicut scriptum  est, submergitur in aquis uehementibus : istud enatat super aquas. Mira res. Nihil formidolosius homini, quam crucem pati. Sed quare timent homines crucem? Quia latrones sunt: si latrones non essent, crucem non timerent. Ergo qui timet, latro est. Quomodo, inquis, latro est? Audi Christum. uos autem, inquit, fecistis eam speluncam latronum . Templum Dei sanctum est quod estis uos . Faciunt ergo homines se ipsos speluncam latronum. Iugulant homines, et trahunt in speluncam suam. Quod enim maius homicidium, quam ut se ipsum 508 interficiat homo? uel quod grauius homicidium, corpus occidere an spiritum? O quoties homo spiritum interficit! quot homicidia in semetipso perficit! Quoties  uoluntarie et ex studio peccatum perpetrat, quid aliud quam se ipsum iugulat? Omnis enim qui acceperit gladium, gladio peribit . Gladius anime peccatum est, peccatum anime mors est. Qui hunc gladium manu proprie deliberationis accipit, hoc est, acceptum habet et gratum, primus in se ipsum manum mittit, primus semetipsum interficit. Gladius, inquit, eorum intret in corda ipsorum . Nec satis est semel occidere et quiescere: millies et millies crudeles manus in se conuertunt, et ueloces sunt pedes eorum ad effundendum sanguinem suum, uiri sanguinum et dolosi. Quomodo dolosi? Quia congerunt cadauera mortuorum in speluncam suam, et operiunt aggere terre, ne uel ipsi uideant, uel ab aliis uideantur.  Nolunt ipsi uidere, ne horrorem uel putorem ingerant eis in faciem morticina fetentia: nolunt uideri, ne forte deprehensi tanquam latrones et homicide ad horrenda supplicia pertrahantur. Quid autem in omnibus suppliciis tam horrendum quam crux? Ideo timent crucem latrones, quia crux scelerum uindex est, crux impiorum pena est, crux equa lance iudicat et remunerat hinc nocentes, illinc innocentes. Ideo crux impiis formidolosa, piis autem super omnia ligna paradisi gratiosa est. Nunquid enim Christus crucem timuit? nunquid Petrus? nunquid Andreas? Imo et optauit. Exsultauit enim ut gigas ad currendam uiam . Et desiderio, inquit, desideraui hoc pascha manducare uobiscum, antequam patiar . Manducauit  pascha cum discipulis, manducauit pascha et cum passus est, quando transiuit ex hoc mundo ad Patrem. Ego, inquit, habeo cibum manducare, quem uos nescitis: meus cibus est, ut faciam uoluntatem Patris mei , et uoluntas Patris est ut calicem eius bibam.

15. Ergo in cruce manducauit et bibit, et inebriatus est et dormiuit, et risit uerenda eius maledictus Cham. Filii autem reuertentes altissimi soporis mysterium pallio contexerunt. Immisit quippe Dominus soporem in Adam, et tulit unam de costis eius, et edificauit in mulierem, et adduxit eam ad Adam. Manifesta res est, quia dormitauit et soporatus est Christus, et de latere eius quotidie edificatur, et pascitur, et nutritur Ecclesia, et adducitur a  finibus terre, ut assistat regina a dextris eius in uestitu deaurato, circumdata uarietate. In cruce ergo pascha manducauit, quia ascendit in palmam, et collegit fructus eius. Cum exaltatus fuero, omnia traham ad me . Que omnia? Celum, terram, et inferos. Traxit ad se Patrem, quia clamor eius introiuit in conspectu eius in aures eius: et contremuit terra, et petre scisse sunt et monumenta aperta sunt, quia uocem Filii Dei audierunt. Sic mediator Dei et hominum homo Christus iehsu, medius inter celum et terram, pascha manducabat, et fructus arboris undique colligebat, quos in corpus suum traiiciebat, quia confluebant omnia ad arborem uite, que erat in medio paradisi. Restincta enim erat framea  que uiam intercluserat. Quis ergo amplius crucem timeat? uere qui crucem timet, ipse sibi testis est quod adhuc latro est. In cruce enim pendet omnis fructus uite, quia ipsa est arbor uite, que est in medio paradisi: ipsa est altitudo et latitudo, sublimitas et profundum: ipsa bonos colligit et remunerat, ipsa malos disperdit et condemnat: ipsa est mestorum consolatio, esurientium refectio, perfectorum gloriatio. Circuire possum, Domine, celum et terram, mare et aridam, et nusquam te inueniam nisi in cruce; ibi dormis, ibi pascis, ibi cubas in meridie. Crux enim tua fides est, cuius latitudo caritas, longitudo longanimitas, altitudo spes, profundum timor. In hac cruce te inuenit quicunque te inuenit. In hac cruce anima suspenditur a terra, et  dulcia poma de ligno uite decerpit. In hac cruce Domino suo adherens dulciter decantat: Susceptor meus es tu, gloria mea et exaltans caput meum . Nullus ergo te querit, nullus te inuenit nisi crucifixus. O gloriosa crux! radicare in me, ut ascendam in te.



509 CAPUT uII. De Iude peccato et desperatione.

16. Sed ubi crucifixerunt eum? In Caluarie loco. Beatus uere locus, in quo figitur crux; bona caluities, que tali fronde uestitur. Ad hanc caluitiem Eliseus ascendebat . . . Ascende, calue; ascende, calue . uide si non caluus est et noster Eliseus. Filius, inquit, hominis non habet ubi caput suum reclinet . Ecce quam caluus est  qui non habet ubi caput reclinet: caluus est, quia regnum eius non est de hoc mundo; caluus est noster Eliseus, quia discipuli eius, relicto eo omnes fugerunt. Quid enim discipuli nisi capilli capitis, qui omnes numerati sunt? Ergo in Caluarie loco uexillum crucis erigitur. Pro eo, inquit, quod ambulauerunt filie Sion extento collo et nutibus oculorum, decaluabit Dominus uerticem filiarum Sion . Decaluet Dominus uerticem capilli perambulatium in delictis suis. Decaluet, inquam, uerticem filiarum Sion, et faciat ibi Caluarie locum, ut ibi figatur gloria Christi crux, ubi sedem sibi superbia locauerat. Dilata, inquit, caluitium tuum sicut aquila . Aquila decaluata perspicuo sole fruitur: sic anime caluities quanto  dilatatur, tanto se purius in eam uera lux infundit. Qui autem sibi comam nutriunt, cecitatis et grauitatis sibi damnationem acquirunt. Propterea lucis huius beate perdidit uisionem Absalon, quia grauabat eum cesaries, et nonnisi semel in anno tondebatur, et crines suos ponderabat ducentis siclis pondere publico, unde et eodem crine suspensus ad arborem interiit. Absalon Patris pax; ipse est et Iudas, et quicunque in pace Christo est amaritudo amarissima, Aue, Rabbi , uoce et osculo Patri pacem ferebat. Ore suo benedicebant, et corde suo maledicebant. Homo, inquit, pacis mee, in quo sperabam, qui edebat panes meos , etc. Unus est, et multi sunt. Ecce Absalon,  ecce Iudas, ecce corpus satane. Sed quomodo comam nutriebat? Fur erat, et loculos habebat: ista eum cesaries grauabat; et semel in anno tonsus est, quando semel retulit triginta argenteos, et proiecit eos in templo, quos ponderauit ducentis siclis, qui numerus immundorum est, et hoc pondere publico, non pondere sanctuarii. Penitentia enim ductus peccatum suum ualde ponderauit. Peccaui, tradens sanguinem iustum . Singula uerba plena sunt ponderibus, sed pondere publico, non pondere sanctuarii; quia plus erubuit infamiam quam conscientiam, plus sui nequitiam quam Dei misericordiam ponderauit. Audi pondus sanctuarii. Peccaui, malum coram te feci, dele iniquitatem meam. Hinc iniquitatem meam ego agnosco, illinc misericordiam  tuam magnam attendo: Miserere mei, Deus . Audi et pondus publicum. Maior est, ait Cain, iniquitas mea, quam ut ueniam merear . Retulit ergo triginta argenteos, et proiecit eos in templo. uide quantum magni pendebat eos. Non proiecit eos in sterquilinio, sed in templo; nimirum talibus semper diis templum suum deuouerat. Auaritia enim simulacrorum seruitus est, et auaritia excecat oculos sapientium.

17. Ecce infelix qualiter excecatus est! maluit se ipsum perdere, quam denarios perire; denarios templo, se ipsum laqueo addixit: amabat heredes suos, qui eosdem denarios exinde colligerent, qui etiam reseruant eos in sua corbona. Proiecit eos in templo, et abiens laqueo se suspendit. Iam quidem  diu quod a Christo abierat, et auaritie laqueo se suspenderat: sed quod fecerat in occulto, palam omnibus innotuit. Exterioris pene qualitas supplicii modum aperuit; quia per que peccauerit homo, per hec et punietur. Suspensus crepuit medius: plenus erat uenter, et ruptus est uter; crepuit medius, ubi sedes erat satane. Crepuit ergo uas contumelie, quia non erat de uasis figuli, in sepultura peregrinorum sortem non habuit, sed uelut testa crepitans per inane dissiliit. Et diffusa sunt omnia uiscera eius . Pecunia uiscera sunt auari; illa diffunduntur et perduntur, sed uiri misericordie colliguntur. Pendet adhuc Iudas et Absalon per comam capitis, et mulus cui sederat pertransit. Nolite  fieri sicut equus et mulus, quia mundus transit et concupiscentia 510 eius. Crinis Absalon, quo suspenditur, radix omnium malorum auaritia est: ubi hec radicauerit, omnium malorum cesaries abundabit. Mulus uero ex equo et asino mixtus, duplex est animus, qui foris ostentat quod intus non seruat. Talis erat Iudas, talis Absalon. Foris pietas, intus malitia, duplex est iniquitas. Equus manifeste tumet, asinus simpliciter ambulat, mulus nequam et subdolosus incautum precipitat.



CAPUT uIII. De apertione lateris Christi.

18. Aperi nobis, Domine, aperi nobis ostium lateris tui, quod est in arca tua, ut introducas nos cum  mundis animalibus, septena et septena. Tu es enim uerus Ne, quem solum inuenit Deus pater tuus iustum coram se. Hic est, inquit, Filius meus dilectus, in quo mihi complacui . Tu cognoscis oues tuas, et ille te agnoscunt: quia sunt animalia munda septena et septena, qui septiformi gratia et operibus lucis, sabbatum ex sabbato adepti, iam digni sunt octaue conscribi, qui numerus tantum in arca saluatus est. Introduc et nos ad te per ostium lateris tui, quod est fides Ecclesie, et claude ostium a foris, donec pertranseat iniquitas, et cessante diluuio iterum nobis aperias ostium, non iam fidei, sed spei ostium contra ostium, quod in montis edificio Ezechieli prophete monstratum est . Interim tamen et fenestram habes in arca, per quam dilectus mittit manum suam, et columbam suam excitat. Surge, inquiens, amica mea, speciosa mea, columba mea, et ueni . Et cum euolat post te, ut apprehendat te, tu effugis et ascendis super Cherubim, et uolas super pennas uentorum; ut non inueniat pes columbe tue solidum quid de te, ubi requiescat, nisi iterum ad arcam reuertatur, et tu manu apprehensam iterum in sua mansiuncula reponas. Melius est enim in portu fidei interim prestolari et quiescere, quam te nimis et frustra insequendo, in aquas diluuii intransmeabiles decidere et submergi. Aque enim, que a dextro templi latere effluunt, mille passus mensurate usque ad talos ueniunt, et post alios mille passus  usque ad genua, iterumque post alios mille usque ad renes ascendunt. Post alios autem mille passus in tantum crescit et intumescit fluuius, ut transuadari non possit, sed oporteat retro potius redire ad solidum ripe. Ideo sancta animalia ibant et reuertebantur: columba quoque cum non inueniret ubi pes eius requiesceret, ad arcam reuersa est. At uero coruus semel emissus nescit reuerti, quia non simplici oculo mundum insequens, uanitatis diluuio interceptus est. Et merito. Quid enim columbe et coruo? quid candide et nigro? quid Iude et Ioanni? quid Christo et Belial? Et tamen Christus inter Iudam et Ioannem sedet medius, inter electum et reprobum latronem medius pendet, et Ne inter coruum et columbam. Sed coruus semel emissus non est  reuersus, quia Iudas egressus in era, submersus est.

19. Sed quid est, o Domine, quod unus ex militibus  , nisi forte ille qui tunicam tuam inconsutilem forte accepit? Ipsa est nimirum unitas fidelium, que tibi soli militat, cuius lancea predicationis latus tuum aperuit. uiuus est enim sermo Dei et efficax, et penetrabilior omni gladio ancipiti . Hec est illa lancea, quam Habacuc propheta fulgurantem hastam nominat . Hanc hastam cum urceo aque tulit Dauid a capite Saulis inimici sui dormientis: quia superbis et inuidis ac negligentibus sermo sapientie simul cum gratia subtrahitur. Sed dormientem filius Saruie confodere uoluit semel, ut secundo opus non esset,  nisi hunc Dauid benigne prohibuisset: quia peccatorem pigrum et contemnentem, nisi misericors et longanimis patientia Dei sustineret, gladius satane semel, hoc est in eternum, interficeret. uult enim improbus satan, quatenus qui dormit non adiiciat ut resurgat. At uero misericors Dauid de longinquo uertice sepius inclamat: Nonne respondebis, Abner? Retribuis enim peccatori bona pro malis, mitissime Dauid, et admones, et exspectas diutius, ut respondeat tibi unum pro mille. Illis autem uox tua improba uidetur, quia inquietum eorum somnum inquietas. Quis es tu, inquit, qui clamas, et inquietas regem? 511 Ab increpatione tua, Domine, dormitauerunt qui ascenderunt equos, nec euigilare eos  uult auriga ipsorum, donec precipites ruant in profundum. Rex enim impiorum superbia in umbra dormit, in secreto calami, in locis humentibus, et protegunt umbre umbram eius. Ipse est Abner qui protegebat Saul. Cur, inquit, inquietas regem? Compungitur tamen aliquando et superbum cor ad uocem Dauid, sed non usque ad correctionem. Flectitur humillimis sermonibus superbus Saul, dicente Dauid: Quem persequeris, rex Isrel? quem persequeris? Canem mortuum et publicem unum, sicut perdix in montibus . Non sine causa uel cani mortuo uel pulici se comparat Dauid. Melior est canis uiuus, leone mortuo: melior est canis uiuens Deo, mortuus mundo, quam leo superbus et reprobus, mortuus Deo, uiuens seculo. Pulex paruulus  et mordet, et salit: sic humilis iustus carnalium uitia mordet confidenter, et salit in montibus, ubi tutissimum habet refugium, ut non timeat perdicem adulteram, que persecuta est Eliam, et Ioannem Baptistam interfecit.



CAPUT IX. De sepultura Domini.

20. Da mihi, Domine, portionem in terra uiuentium, in sepultura peregrinorum, in agro Hacheldemach, qui pretio magno sanguinis tui emptus est. Ibi enim sepulti sunt omnes patres nostri, qui super terram hanc aduene fuerunt et peregrini. Ibi Abraham pulcherrimam coniugem suam Saram in spelunca duplici sepeliuit. Sed quid est quod nec agrum ipsum gratis accipere uoluit, nec in electis eorum  sepulcris mortuum suum sepelire? Quia nec sine pretio sanguinis Christi, gratis se per se ipsum saluandum credidit, nec bonum sibi estimauit esse, si in fetentibus mundi sepulcris habitaret. In electis, ait, sepulcris nostris sepeli mortuum tuum . Habet mundus electa scpulcra, illos utique, quos elationis fastigium, uel superstitionis operositas perspicuos reddit. Tota Aegyptus sepulcris plena est; neque enim erat domus in qua non iaceret mortuus. Illa sepulcra in deserto desiderabant filii Isrel. Deerant, inquiunt, in Aegypto sepulcra, ut cadauera nostra iaceant in deserto nuda et inhumata?  In talibus sepulcris noluit mortuum suum sepelire sanctissimus Patriarcha. Sed ubi? In  spelunca duplici, ubi spes bonorum operum et amor contemplatiue requiescit. Ibi enim et Lia condita iacet. Ergo Sara et Lia in spelunca duplici abscondite sunt. Illa prius sterilis, postmodum senex, filium gaudii unum tantummodo peperit: hec post sex filios parere cessauit, nisi quod nouissime filiam, sacri generis ignominiam, peperit. Mira res! hec que sex habuit filios parere cessare dicitur: que unum tantummodo, parere cessare non memoratur. Sed actiua finem habet, contemplatiua semper parit. Illa in dolore, ista in gaudio parturit. Et tamen utraque in eodem agro sepulta est. Nam Rachel iuxta Bethlehem subter ilicem crucis posita est. Nimirum sedet ad pedes Iesu, ut de domo panis semper fecunda pariat. Ergo Sara et Rachel nunquam parere  cessabunt. Lia uero post sex filios aut omnino parere cessat, aut filiam parit. Ipsa est carnalis uoluptas, que sub specie discretionis nonnunquam subrepit actiue. Sed tamen si uere uidua fuerit, saluabitur, non per filie, sed per filiorum generationem. In spelunca itaque duplici Patriarche nobiles una cum suis coniugibus sepulti sunt. Habitarunt enim in tabernaculis, sicut aduene et peregrini super terram: ideo sepulturam peregrinorum tam ipsi, quam tota eorum successio hereditate possident.

21. Sed quid est quod Iacob grandeuus patriarcha, maiore quam ceteri ambitione, suauitate et gloria, ibidem a filio suo Ioseph sepelitur? Per Iacob grandeuum perfecta caritas exprimitur, in qua  Pater a Filio imo cum Filio consepelitur, dicente ipso, quia si quis diligit me, sermonem meum seruabit, et Pater meus diliget eum, et ad eum ueniemus, et mansionem apud eum faciemus . Hec est illa gloriosa et suauis sepultura Patris antiqui dierum, qui diligentes se sibi consepelit, et abscondit eos in abscondito faciei sue a conturbatione hominum. 512 Illuc et ossa Ioseph, Saluatoris nostri memoria, ex Aegypto quotidie referuntur a filiis Isrel. Non enim ossa Ioseph in Aegypto relicta sunt, quia fetentia et dealbata sepulcra detestatur. Et Moysen Deus sepeliuit, sed sepulcrum eius usque in hodiernum diem ab homine non inuenitur . Denique quis poterit illuc ascendere, ubi ille ascendit per medium nebule  in altissimum montem, et fuit ibi quadraginta diebus et quadraginta noctibus, et uidit, et scrutatus est exemplar tabernaculi admirabilis, quod fixit Deus, et non homo? Propterea usque hodie, dum legitur Moyses, uelatam habet faciem, quia ab homine mortali sepulcrum eius non inuenitur. In eodem agro sanguinis et gloriosa regum linea sortem accepit, qui sepulti sunt in sepultura patrum snorum in Ierusalem: illic et Prophetarum uisio et Machabeorum bellicosa uirtus gloriose ostenditur.

22. Comparetur iam, si placet, huic sepulture peregrinorum, illa quondam gloriosa in regnis, inclyta in superbia Chaldeorum, turris Babel. Quid simile huic nostre sepulture reperitur? Ibi una in  plures lingua discinditur; hic quinque ciuitates Aegypti, non iam lingua Aegyptia uel Chananitide loquuntur, sed Ciuitas solis uocatur una. De illa siquidem turre Babel proiecta est meretrix Iezabel, fornicationum mater, idolorum cultrix, auaritie artifex: et cum eam sepelire uellent, quia erat filio regis, non inuenerunt nisi tantum caluariem et manuum summitates, et sanguine respersum parietem. Hec sane est impiorum sepultura, hec digna retributio, quod ex eis nonnisi summitates manuum, hoc est, operum uix extrema remanent, et caluaries, que fuerat locus superbie spoliatus capillorum gloria: quia uidi impium superexaltatum, et eleuatum sicut cedros Libani; et transiui, et ecce non erat . Hec est caluaries Iezabel, que  uestita erat decore meretricio, et pinxerat oculos suos stibio. Decaluatus est superbie uertex; non est qui iam dignetur aspicere, nisi qui uoluerit nefas eius abhorrere, ut lauet manus suas in sanguine peccatoris, et uelut equus fortis et uelox, meretricem proiectam ungula sua confodiat, et conculcet, et pretereat. Propter hoc et paries ad hec sanguineus relictus est, ut terreat uiros sanguinum et dolosos, qui propter auaritiam suam lapidant humilem Naboth. Sed canes impudentissimi, amatores cadaueuerum, carnes sibi fornicarias incorporant, unde et sanguinem eius consequenter lambunt; quia sicut libidinis, ita et ultionis participes erunt. Alii uero sunt canes, qui fiunt ex inimicis ab ipso , qui famem iustitie patiuntur, et circumeunt  ciuitatem, non Babylonie, sed Ecclesie, et quod mortuum a uitiis ibidem reperiunt, comedunt, et sibi consepeliunt. ue autem his quos extra ciuitatem mortuos uolucres, hoc est demones, per inane uolantes comedunt, quales fuerunt Achithophel et Absalon, et Iezabel et Iudas, qui accipientes in uano animam suam, in uano etiam efflauerunt eam!

23. Sed redeamus ad agrum Hacheldemach, ut admiremur et emulemur potius beatarum mansionum gloriam, quoniam memoria impiorum peribit cum sonitu; memoria uero iustorum uiuet in secula seculorum, quales fuerunt Ioseph qui erat decurio, uir iustus et bonus; et Nicodemus, qui  quondam noctis, sed iam diei minister, ad perungendum corpus Domini, cum ferebat mixturam myrrhe et ales quasi libras centum. Tales sepulture sue ministros amat iehsu, qui corpus eius audacter eripiant de potestate tenebrarum, et sibi uindicent, ut sciat unusquisque uas suum possidere in sanctificatione et honore, ligantes illud castitatis legibus, et discipline linteis, et a uermium putredine conseruantes per mixturam myrrhe et ales. Sunt enim he species amare quidem, sed corruptelam remouentes: quoniam laboriosa quidem est castigatio carnis, sed aliter neque mens, neque ipsa caro seruatur imputribilis. Quasi libras centum . O mensuram bonam et confertam! Librandum sane est inter corpus et animam discretione  subtilissima, ut unumquodque plenum suum se habere gaudeat, et fiat pax et equalitas inter carnem et spiritum, quatenus et mensura teneatur, et non deseratur perfectio. He sunt quasi libre centum, que corpus Iesu in sepulcro fidelium, integrum 513 et sanum custodiunt. En lectulum Salomonis sexaginta fortes ambiunt, omnes tenentes gladios, ad bella doctissimi. Lectulus tuus, Iesu Christe, plus quam Salomon, sepultura tua est, in qua sabbato requiesti ab omni opere quod patrasti. Est autem monumentum tuum in horto nouum et in petra excisum: quia amica tua fidelis anima hortus conclusus est , et renouatur quotidie in agnitione tua, et solidatur in petra amoris tui, consepeliens se ipsam tibi in interiori homine, in  secreto cubiculi tui. Ibi te ambiunt sexaginta fortes ex fortissimis Isrel, in quibus opera sex dierum, opera bona ualde perfecta sunt, ut in senario et denario legis imaginem et similitudinem tuam conseruent.



CAPUT X. De militum custodia ad sepulcrum Christi.

24. Isti melius te custodiunt quam fallax impiorum custodia, quia sunt ab bella doctissimi non solum carnis illecebras, sed etiam potestates erias, nocturnosque timores abigere. Illi qui nocte sicut ebrii sepulcrum tuum obsident, illic trepidauerunt timore ubi non erat timor, quoniam potestas tenebrarum lucem non sustinens, ad nuntium uite facti sunt uelut mortui. Non ergo te custodiunt filii noctis,  sed filii diei: illis enim horrorem incutit splendor tuus, ut fugiant a te; istis autem gaudium, ut approximent ad te. Nobis, aiunt, dormientibus uenerunt discipuli eius, et furati sunt eum . O mendaces! uerum dixistis, sed mentita et iniquitas sibi. Dormientes enim Christum custodire non possunt, sed qui mane uigilauerint ad me, inuenient me. uobis quoque dormientibus quid nisi somnia apparent? Ecce habetis copiosam in manibus pecuniam: illam si potestis custodite, ne fures effodiant, uel furentur. Nam discipuli Christi suum thesaurum custodient. Unusquisque quod amat, hoc seruare studet. Certe Micholamabat Dauid magis quam patrem suum Saul, ideo per fenestram dimisit eum et  seruauit. Quid est hoc? Michol filia Saul, filia quondam superbie, postquam nupserit specioso Dauid, incipit odisse patrem suum, cui dicitur in Psalmo: Audi, filia, et uide, et inclina aurem tuam, et obliuiscere domum patris tui, et concupiscet rex decorem tuum . Unde per fenestram dimittit Dauid. Illam intelligite fenestram, per quam dilectus mittit manum suam. Per hanc fenestram dimittitur ab amica sua ad amicam suam, hoc est ad se ipsam; et absconditur in interiore homine, ubi et securus uiuat, et iniquos lateat. Abscondit enim se, et exit de templo perfidie: quoniam dum citharizat coram Saul, ut spiritum Domini malum faciat ab eo recedere, illum impius hasta cum pariete tentat configere. Sed declinante Dauid, quid  est quod parieti hasta infigitur, nisi quod recedente Christi gratia, mens indurata sue malitie telo confoditur? Quid autem ita hodieque perosum habet rex tenebrarum Saul, quam Dauid generum suum? Propter quod absente Dauid filiam suam tollit, et dat alteri marito ignobili: sed manu fortis cum redierit et acceperit regnum, rursus sibi uindicat suam, quoniam desponsauerat sibi eam ducentis preputiis Philistinorum , a qua non solum carnis, sed et mentis immunditias abscidat.

25. ue peccatoribus, Domine, sepulcrum tuum obsidentibus, quoniam uere declinas ab eis, et non inueniunt te in lectulo tuo suaui et florido, sed potius offendunt in statuam cordis sui tenebris inuolutam,  habentes ad caput suum pellem caprinam, peccatorum suorum memoriam fetentem. Beatus autem qui uigilat ad monumentum tuum ut custodiat te, et luctatur mane cum Angelo resurrectionis, ne dimittat eum, donec audiat aliquid de nomine eius, quod est mirabile, ut et nomen Iacob commutetur in Isrel, et transmisso anime [add. gladio] doloris statim oriatur ei sol iustitie.



514 CAPUT XI. De lapidis reuolutione, angelorum apparitione, et Christi resurrectione.

26. Quis reuoluet nobis lapidem ab ostio monumenti?  Clausum est, Domine, ostium mentis mee, et premit intellectum meum lapis mortalitatis, pregrauatus pondere iniquitatis mee; nec  humane prorsus ualent illum amouere uires, nisi omnipotens Sermo a regalibus sedibus ueniat, Angelus consilii, qui diruat maceriam inimicitiarum, et aperiat nobis sensum ut intelligamus Scripturas, et uideamus linteamina posita ante nos, humanitatis et resurrectionis tue uerissima testimonia. In quibus qui te adiuuante scrutari te potuerit, pregustabit aliquid de gloria resurrectionis, quam preparasti diligentibus te: cuius primitias in sinu tuo collegisti, iam offerens eam semper in conspectu Patris tui, tostas igne Spiritus sancti. Et ille quidem angelus tanti gaudii prenuntius, qui reuoluit lapidem, et impias mentes perterruit, pias autem blande leniens timere prohibuit; ille, inquam, angelus non tantum uerbo, sed uultu, habitu, uel actu beate resurrectioni  testimonium perhibuit. Reuoluit enim lapidem, et super eum sedit, lapidem, inquam, qui etiam nunc aduolutus est super nos, et faciem nostram deprimit. Quod in prima quoque resurrectione que est anime, non est dubium fieri, ut prementem se corruptionis sarcinam uersa uice spiritus subiiciat, ac uelut iudex et dominus inferioris sui regimen accipiat.

27. Quid autem per candorem niuis, uestimentorum speciem, nisi corporis nostri frigida et mundissima castitas, que presidenti in se angelice claritati et testimonium prebet, et obsequium? Porro aspectus eius interior, ubi signatum est lumen uultus tui, Domine, sicut fulgur, et terribilis est, et  lucidus: terribilis, ut inimicos anime scindat medios et perterreat; lucidus autem, ut tibi uero lumini cum iustitia semper appareat. Talis erat facies Moysi ex consortio sermonis tui, id est, et luminosa et terribilis, quia cornuta erat ad uentilandum inimicos, et uelata splendore, quem carnales oculi ferre non poterant. Et nunc, Domine, scimus et gaudemus, quia resurrexisti uere a mortuis, et longe diuisus es a nobis adhuc mortalibus, quia ascendisti super equos tuos igneos, et currum igneum, qui decem millibus multiplex est: uerumtamen cecidit nobis a te, et apud nos usque hodie remansit pallium tuum, que sunt linteamina corporis tui, quibus potentie tue opem experiamur in tempore opportuno, ut spiritus tuus duplex fiat in  uisceribus nostris, quatenus in te et Deum, et proximum diligamus. Circumdederunt nos dolores mortis, et torrentes iniquitatis conturbauerunt nos: circumdedit nos mortalitatis nostre uestimentum scaturiens uermes, qui me assidue comedunt et non dormiunt, qui sunt dolores prenuntii doloris illius maximi, qui uenit super nos uelut armatus, et improuidos molitur obruere. Quamuis et quis tam prouidus, ut terrorem illius possit sustinere? Attamen uelimus, nolimus, certe sustinendus est, certe transmeandus. Sed noli obliuisci pallium Elie; alioquin torrens tibi sine illo non diuidetur. Sunt et alii torrentes iniquitatis, pelagus peccatorum meorum, qui conturbant me, atque utinam sic conturbarent, ut cum dolore clamarem: Pater mi, pater mi, currus  Isrel et auriga eius . Conturbant enim me torrentes iniquitatis, auferentes mihi lumen oculorum meorum, ut non possim uidere piissimum Eliam, quando tollitur a me. Si enim uiderem, profecto duplex fieret in me eius spiritus, et clamarem, Pater mi, pater mi. Misit Deus spiritum Filii sui in corda nostra, ait Apostolus, clamantem, Abba, Pater . Duplex spiritus duplo clamat, Pater mi, pater mi. Pater mi creator, pater mi reformator, pater mi, pater mi. O uox affectuosa! Currus Isrel et auriga eius, portas et regis, sustines et gubernas. Quem? Isrel credentem in te, suspirantem ad te. Ecce sublatus es, amplius te non 515 uidebit tuus Eliseus. Remansit tamen ei pallium tuum in memoriam tui, ut presentia absentie  tue dolorem eius semper et augendo leniat, et leniendo augeat.

28. Hoc sumite, ait, in meam commemorationem . Hoc est Sacramentum corporis tui, quod sumimus in tui commemorationem, donec uenias. Pallium tuum est caro tua, qua uestitus ad nos processisti, et latuisti quidem perfidos, sed fidelibus tuis te ipsum ostendisti, sicut et usque hodie. Sub hoc pallio abscondita est maxima fortitudo tua, o fortissime Samson, quam etiam dilecte non diligenti te ad ultimum non celasti, ut inimicam uerteres in amicam. In tantum amasti mulierem non amantem te, sed persequentem te, ut propter amorem eius sapientia tua stultesceret, et fortitudo infirmaretur. Sed quod stultum est Dei, sapientius factum est  hominibus, et quod infirmum Dei, fortius hominibus: quoniam uoluntarie te ipsum Patri sacrificans, et ex potestate tua moriens, concussisti principes tenebrarum, et regnum eorum attriuisti, et facta est crux tua Iudeis quidem scandalum, Gentibus autem stultitia, his uero qui credunt, Dei uirtus et Dei sapientia .



CAPUT XII. De Christi apparitione facta discipulis euntibus Emmaus.

29. Quandiu sumus in hoc corpore, peregrinamur abs te, Domine. Ambulas quidem cum his qui diligunt te, et loquuntur et tristantur super te; sed tamen peregrina est facies tua, et cum cognoscas  eos, non tamen cognosceris ab eis. uere tu es ille Ioseph, qui ad fratres tuos quasi ad alienos durius loquebaris, non indignatione, sed miseratione; dum illos duos in uia ambulantes et tristes appropinquans, et docebas, et arguebas: O stulti et tardi corde ad credendum! . ueniunt ergo ad te quasi alieni fratres tui, sed tu benigne appropinquas eis: ueniunt ad te cum asinis stultitie et tarditatis sue, et cum saccis uacuis pre inopia; sed tu non solum frumento reples eos, quin etiam pecuniam reddis ligatam in ore sacculi. Aperto, inquit, unus sacco ut daret iumento pabulum, inuenit pecuniam in ore sacculi. Reddita est, ait, mihi pecunia, en habetur in sacco . Quidnam est quod fecisti nobis, Deus? uacui et stulti ueniunt  ad te, sed tu remittis eos onustos, et abundantes frumento sapientie; insuper et eloquentie pecuniam reddis ligatam auctoritate Scripture: quia linguas infantium facis disertas, ut dent iumentis nondum intelligentibus te pabulum et mensuram tritici in tempore suo.

30. Gradere nunc et nobiscum, Domine, ne desolemur et tristemur in uia hac qua ambulamus: quoniam tu ipse quondam precedebas filios Isrel in columna nubis per diem, et in columna ignis per noctem, et ad nutum tuum deponebant tentoria, et rursus erigebant. Que est autem nubes que precedit ueros Isrelitas, nisi uerissimum et sanctissimum corpus tuum quod in altari sumimus? in quo uelatur  nobis altitudo diei, immensitas maiestatis tue, cuius et calorem et splendorem mortalis infirmitas sustinere non posset, nisi mediatrix nubes interposita et ardorem desuper temperaret, et tutam subtus uiam premonstraret. Hanc nubem totus exercitus sequitur, Domine rex sabaoth. Qui autem non sequitur eam, in tenebris est, et in tenebris ambulat, et nescit quo eat. Relucet enim de hac nube semita que ducit ad uitam, semita humilitatis et patientie, semita mansuetudinis et misericordie, et quidquid humano generi per incarnationis tue mysterium reuelare dignatus es. Relucet nobis ex hac luce legis et prophetie gloria, quoniam Moyses et Elias tecum apparuerunt in monte, sed nubes lucida obumbrauit eos: nec ipsi enim, sicut et nos, sine tua protectione  saluari potuissent. uerumtamen illis sicut amicis et domesticis, imo domesticorum et amicorum tuorum precipuis, sacramenti tui nubes erat prelucida, que nobis iacentibus et proiectis a facie oculorum tuorum ualde subobscura est: sed imperfectum meum uiderunt oculi tui, et in libro tuo omnes scribentur, quoniam 516 sub nube tua nutris et perficis, et deducis uelut ouem Ioseph. Hec est columna nubis, que per diem precedebat filios Isrel. Columna uero ignis per noctem Spiritus sanctus est, qui super Apostolos in igneis linguis apparuit, qui cecitatis nostre caliginem illuminat et sursum erigit, ut sapiamus ea que sursum sunt, non que super terram. Nubes ergo per diem, et columna ignis per noctem; quia caro tua et diuinitatis  estum nobis temperat, et Spiritus sancti lux tenebras nostre mentis illustrat. Igitur dum loquereris in uia duobus discipulis tecum pariter euntibus, et nubes peregrina faciem tuam tegeret, Nonne, inquiunt, cor nostrum ardens erat in nobis, dum loqueretur in uia, et aperiret nobis Scripturas? . Ardebat nimirum intus columna ignis, quia foris columna nubis loquebatur ad eos.

31. Sed ubi tandem cognouerunt eum? In fractione panis. Et uere non cognosceris, Domine, nisi in fractione panis. Panis caro tua est. Fregisti manibus tuis corpus tuum, quia potestatem habebas ponendi animam tuam, et iterum sumendi eam. Fregisti corpus quod foris apparebat, et ostendisti medullam que intus latebat; nisi enim patereris, non  cognosceris. Ibi, inquit, abscondita est fortitudo eius . Que est autem fortitudo tua, nisi misericordia, nisi mansuetudo, nisi humilitas, nisi patientia? Has uirtutes fortissimas et suauissimas in fractione panis, hoc est in passione tua, nobis ostendisti. His uirtutibus caro tua, quod nos sumus, nutritur paulatim, et proficit, et perficitur. Et primum quidem inter duas molas spei et timoris molitur sicut frumentum, ut fiat noua conspersio. Deinde cum in formam panis transierit, coquitur in clibano passionum: postea cum benedixeris ei omni benedictione spirituali, et dixeris, Consummatum est , frangis et ipsum corpus nostrum quod in manibus tuis est, et in manus tuas  committimus: et ibi agnosceris, non in specie peregrina, sed in facie propria, ut iam non lancea latus tuum nobis aperiat, sed digito palpare et uidere possimus quia tu es, Domine, Deus noster.



CAPUT XIII Pia ad Christum aspiratio ad obtinendam sacre Scripture intelligentiam.

32. Pater orphanorum et iudex uiduarum, nunquid non uides uiduam hanc pauperculam et desolatam, animam meam, non habentem aliquos neque fratres, neque amicos, aut uicinos, a quibus mutuo accipiam uasa uacua non pauca, que mihi filii mei suggerant; et ego infundam de modico olei, quod mihi de te residuum est , ut tu benedictionis tue plenitudinem omnibus exhibeas? Intelligo  enim, Domine, uasa uacua esse, litterales quosdam et historicos sensus Scripture tue, que non pauca sunt, ut totus mundus ea capere non possit. Que quidem uasa sanctissimi templi tui Babylonius rex, hoc est superbie principatus, captiua sibi ducit, suisque conuiuiis, non ad gloriam, sed ad ignominiam suam seruire cogit, usurpans sibi scientiam legis tue, et bibens in uasis sanctuarii uinum prostitutionis sue, unguentis meretriciis donaria tua commaculans. Propter quod etiam ex aduerso parietis, crudelis, sed iusta contra eos sententia conscribitur; quia omne regnum in se ipsum diuisum desolabitur ; et tradetur Medis et Persis , qui argentum non querant, nec aurum uelint, sed uenenatis et ardentibus  sagittis paruulos et stultos eorum sensus interficiant. Tu autem, Domine, pauperis et desolate uidue misereberis, ne pessimus et importunus fenerator, qui ad usuram perditionis mee, multa mihi talenta iniquitatis sue credidit, duos filios meos, interiores anime mee sensus, ad seruiendum sibi tollat. Bonum et salutare consilium tuum, ut petam mutuo uasa non pauca, et benedictione superabundantis olei redimam peccata mea; de reliquo autem cum filiis meis uiuam. Sed quia nec uicinos habeo, nec liberos, a quibus commodem exercitium mentis mee, statim, ut remisero manus, inuadit me creditor improbus ille, et duos filios meos, id est intellectum 517 et affectum, inertie uanisque illusionibus suis deseruire cogit. Tu ergo, misericors uiduarum  defensor, quoniam diues es nimis et das omnibus affluenter; tu, inquam, ipse mihi commoda, et uasa que nosti ad hec utilia esse, et oleum ut tua sint omnia, et omnia seruiant tibi: quia nolo in Aegyptum oleum tuum deferre, ut non peccem tibi, sed tantummodo ne panem otiosa comedam; quin potius tota die exercear in iustificationibus tuis et uiuam. Et ecce quod filius memorie mee mihi obtulit, sicut primum inter manus meas incidis, arripiam.



CAPUT XIu. De tribus Quinquagenariis ad Eliam missis, ad capturam centum quinquaginta trium piscium allegorice relatis.

 33. Stabat Elias in uertice montis, et mittitur ad eum quinquagenarius primus, qui igni consumptus est, et secundus similiter; tertius tamen humilitatis et deuotionis merito reseruatus est. Ecce uas, sed uacuum, quia potius sic acceptum crudelitatem resonat. Impleatur oleo, et grauis ex eo sonus cessabit. Quis enim Elias stans in uertice montis, nisi [suppl. tu] Domine Iesu qui sursum Patri assistis? uenit ad te quinquagenarius primus, quem tibi aridus pre nimia siccitate mundus tansmittit, et clamat ad te: Homo Dei, descende de monte . Mundus enim cognoscit quia sine te saluari non potest. Homo Dei [al. Deus] et Deus homo, moueat te quem queris homo, ut homini condescendas Descende de monte. Nullus tibi appropinquare potest,  nisi tu appropinquaueris ei; nullus ad te potest ascendere, nisi tu descendas ad eum. Homo Dei, descende de monte. Tu es mons eleuatus super uerticem montium: descende et compatere nobis in conualle lacrymarum. Si homo, inquit, Dei sum, descendat ignis de celo, etc. Ignem enim ueni mittere in terram , et quam uolo ut accendatur, et deuoret te, et quinquaginta tuos! Obsecro, Domine, ut super me descendat ille ignis, et deuoret in me ueterem hominem cum actibus suis. Hic est quinquagenarius primus, quem tuus ignis deuorat, ut ab omni opere seruili requiescere faciat. Quinquagenarius autem secundus, ipsa est actiua, que similiter finem habet, sabbatum ex sabbato. Hanc quoque in holocaustum tuus ignis absumit. Et in primo quidem  quinquagenario crematur hircus, in secundo aries incenditur. Tertius autem, qui est resurrectionis uel contemplationis, finem non habet, sed cum Elia semper uiuit. Unde bene lectum est in Euangelio de magnis piscibus centum quinquaginta tribus, qui omnes in unum piscem redacti sunt, quem super prunas positum septem discipuli uiderunt, et una cum Iesu, qui octauus erat, pransi sunt .

34. Ipse numerus, hoc est centum quinquaginta, qui sunt tres quinquagenarii et septem discipuli, requiem concorditer sonat; et sicut singuli quinquagenarii ad unitatem, ita septem discipuli ad octauam, hoc est ad Christum, tendunt, et in uno omnes consummantur. Sicut autem unum corpus, unus  panis, unus homo uel unus piscis, Christus et omnes electi: ita diabolus cum omnibus reprobis, unum corpus et unus hostis. Est enim aquila grandis magnarum alarum, etc. Aquila, propter nimiam nature plumalis perspicaciam: grandis, propter superbie altitudinem; magne ale et adherentes sibi, et extollentes eum, malignorum spirituum potestates, longo membrorum ductu pessimi homines, quorum ministerio fungitur ad pugnam contra bonos. Et bene longo, quia adhuc quotidie ueniunt et durant usque ad finem seculi, ducatum superbie sequentes: plena plumis, fallacie dolis, et uarietate, quia easdem artes uariis modis ad decipiendum transfigurat. ueniet ad Libanum, animam seculi, et uite et  fidei merito candidatam. Tulit medullam cedri. Cedrus imputribilis, altitudo spei, cuius medulla caritas, quam singulariter nititur expugnare diabolus. Summitatem frondium eius auellit; id est, sermonem sapientie, qui excellentissimus est, auellit ab amore Dei, et transportauit in terram Sennaar , hoc est, fetoris eorum, quod significat inanem gloriam.



518 CAPUT Xu. De Marie Magdalene deuotione in Christo requirendo, et eius uisione.

35. In die illa sibilabit Dominus musce que est in extremo fluminum Aegypti, et api que est in terra Assur . Sibila, Domine, et huic musce immunde, peccatrici anime mee: spiritus tuus bonus  deducat eam in uiam rectam, ut uadam ad excelsam et montuosam promissionis terram, que de superioribus suis irrigatur, et de celo exspectat pluuiam, non sicut terra Aegypti, quam fluuius de terra ebulliens totam cooperit. Non est enim mons oppositus, non est aliquod obstaculum concupiscentiis Aegypti; sed sicut de terrena mente ebulliunt, super deiectam anime superficiem sine mora decurrunt.

36. Habet autem septem ostia fluuius Aegypti, que de uno capite, id est superbia, deriuantur. Horum extremum intelligitur luxuria carnis, de qua musce nascuntur, immunditie semper amatrices; nec istam despicit superabundantia gratie, sed sibilat et euocat eam de extremo fluminum, et iungit api que erat in  terra Assur, ut ueniant et requiescant simul in torrentibus uallium et in cauernis petrarum. et in omnibus frutetis et in uniuersis foraminibus. Apis uirgo est, sed quandiu in terra Assur, hoc est, elationis moratur, mel non potest operari; sola repromissionis terra lacte et melle fluit. Sibilante ergo gratia, musca et apis conueniunt, et simul requiescunt in torrentibus uallium. In illis torrentibus et apis de superbie et musca de luxurie sordibus emundantur. Torrentes uallium discipline sunt humilitatis. Torrentes quare? Quia si quis meror, si qua grauitas in corrigendis uitiis, cito pretereunt Unde mulier cum parit tristitiam habet , etc. Nam labor uertitur in amorem, et tedium in desiderium, et amaritudo in dulcedinem, sicque  de torrentibus uallium proficiunt ad cauernas petrarum. Petre firmissimi atque fortissimi in fide Patres sunt, in quorum passionibus ueluti suis exemplaribus musca et apis quasi columbe nidificantes requiescunt. Unde non cessat manus eorum, non cessat pes; sed in omnibus frutetis bonorum iugiter exercitate, sic demum ad contemplationis foramina perueniunt.

37. Hec sunt opera tua, Domine Iesu, quia sunt bona ualde. Sic Marie Magdalene sibilasti, de qua non unum, sed septem flumina eiecisti. uide quomodo requieuit in torrentibus uallium: intrauit inter epulas discumbentium, cucurrit ad pedes Iesu, effundebat super eos torrentes lacrymarum: ad lauanda Domini sui uestigia, non alias quam oculorum  suorum undas attulit, capillis suis pro linteis usa est. Tum uero ubi affectus uehementior incanduit, et uelut carbo lacrymarum umbra respersus fortius exarsit, uideres ab illa sacratis uestigiis creberrima et insatiabilia oscula infigi, uideres effuse unctionis suauitate totam domum compleri. Quid igitur illa nisi in torrentibus uallium requiescebat, de qua tot et tanti gratie torrentes effluebant? Unde etiam dimissis ei peccatis multis, quia multum dilexerat, iam sicut columba que lacte est lota, residebat ad pedes Iesu iuxta fluenta plenissima, cum quidem soror eius Martha satageret circa frequens ministerium. Quid memorem de sepulture officio quod preuenit, de pedibus ascendens ad unctionem  capitis, cum in eam fremeret illud auaritie sepulcrum fetens, odorem pietatis ferre non sustinens? Non potuit amor tantus Christo etiam moriente mori: fugientibus et latentibus uiris, hoc est Apostolis, mulier imperterrita stabat ad monumentum plorans; non habebat uiuum, et tota super mortuum ardebat. Corpus erat sublatum, a monumento recedere non ualebat. Quo plus de manibus et oculis auferebatur, eo ardentius animus insequebatur: si fieri posset pro redimendo corpore, sepulcrum lacrymis impleuisset. Stabat, inquit, plorans; id solum ei de te residebat. Corpus erat sublatum, sed quis auferat ei ploratum? Indulge, domina, indulge totis habenis, et effundere, procurrens ad infatigabiles lacrymas, donec sublatum, imo resurgentem  Dominum tuum consequaris. Iterum et iterum inclinare, uel locum 519 uacuum, ubi positus fuerat, sepius intuere. Amplius et amplius ipse te ad plorandum locus irritat, dum eius quem queris absentiam representat.

38. uidit, inquit, duos Angelos in albis sedentes, unum ad caput, et unum ad pedes, ubi positum fuerat corpus Iesu. Mulier, inquiunt, quid ploras? quem queris? Et quidem bene noueratis, o piissimi Angeli, quid ploraret et quem quereret. quare illam commemorando iterum in fletus excitatis? sed prope erat insperate consolationis gaudium, ideo tota uis doloris et plorationis excurrat. Conuersa retrorsum uidit Iesum stantem; et nesciebat quia iehsu est. O pium, o delectabile pietatis spectaculum! ipse qui  queritur et desideratur, et occultat se, et manifestatur. Occultat se ut ardentius requiratur, et requisitus cum gaudio inueniatur, inuentus cum sollicitudine teneatur et tentus non dimittatur, donec in amoris sui cubiculo mansionem facturus introducatur. Hac arte Sapientia ludit in orbe terrarum, et delicie eius esse cum filiis hominum. Mulier, quid ploras? quem queris? habes quem queris, et ignoras? habes uerum et eternum gaudium, et ploras? habes intus quem foris requiris. uere stas ad monumentum foris plorans. Mens tua monumentum meum est. Ibi non mortuus, sed in eternum requiesco uiuens. Mens tua hortus meus est. Bene existimasti quia hortulanus sum. Secundus Adam ego sum, operor et custodio paradisum meum. Fletus  tuus, pietas tua, desiderium tuum, opus meum est: habes me intra te et nescis, ideo foras queris. Ecce et foris apparebo, ut te intus reducam, et inuenias intus quem foris queris. Maria, noui te ex nomine, disce me cognoscere ex fide. Rabboni, id est Magister. Quod est dicere: Doce me querere te, doce me tangere te et ungere. Noli, ait, me tangere sicut hominem, nec sicut prius tetigisti et unxisti mortalem. Nondum ascendi ad Patrem meum ; nondum credidisti me Patri cequalem, ceternum et consubstantialem. Hoc igitur crede, et tetigisti me. Hominem uides, ideo non credis: quod enim uidetur non creditur. Deum non uides; crede et uidebis: credendo me tanges, sicut et illa  mulier que uestimenti mei fimbriam tetigit, et confestim sanata est. Quare? Quia fide sua tetigit me. Hac manu tange me, his oculis quere me, his pedibus festina currens ad me, nec longe a te sum. Deus enim appropinquans ego sum, uerbum in ore tuo et in corde tuo sum. Quid propinquius homini quam cor suum? Illic intus inuenior, a quibuscunque inuenior: nam que foris sunt, uidentur. Opera mea quidem sunt, sed transitoria sunt, sed caduca sunt: ego autem horum artifex in secretissimis et in mundissimis cordibus inhabito.



CAPUT XuI. Pia ad Christum aspiratio ad obtinendas uirtutes.

39. Data est tibi, Domine Iesu, omnis potestas in celo et in terra, rex magne, rex uirtutum, quia  factus es obediens Patri usque ad mortem, mortem autem crucis. Ecce eleuata est magnificentia tua super celos, et omnia subiecta sunt sub pedibus tuis. Regnauit Dauid prius in Hebron septem annis super Iudam, postea uero unctus est super uniuersum Isrel, et regnauit super eum triginta tribus annis. Cum autem super Iudam tantum ungereris, uerissime Dauid, in Hebron, iam mortuus erat Saul in eis rex superbie: alioquin uiuente illo et dominante eis peccato, non dicerent tibi: Os nostrum et caro nostra es. Quis enim membrum Christi, et membrum simul potest esse meretricis? aut que conuentio Christi ad Belial? Ecce nos, inquiunt, os tuum et caro tua sumus, sed et heri et nudiustertius, cum esset Saul rex super nos ; tu  sustines in multa patientia uasa ire apta in interitum, et exis ante nos, prouocans ad bellum contra uitia, et liberas et educis indignos de manu peccatorum. Idcirco primus Iudas, id est, Confessio, ungit te super se regem in Hebron. Mortuo quippe Saule, beneficiorum tuorum reminiscitur, et errorem suum confitendo, transitum facit de peccatis ad te, rex iustitie. Regnas autem super Iudam septem annis in Hebron; quia reddis eis septuplum in sinu eorum, et septem uitiis expiatos, quibus preerat superbus Saul, tua septemplici 520 uirtute reformas. Post transitus regni tui fit in Ierusalem super uniuersum Isrel; quia per negotium confessionis, illuminatis iam sensibus, peruenitur ad uisionem pacis in qua factus est locus tuus. Et ipse est  mons quem constitueras discipulis, ut irent in Galileam, et uiderent et adorarent te ibi post resurrectionem tuam; quia iam unxerat te, Deus, Deus tuus oleo exsultationis pre participibus tuis, ut esses primogenitus mortuorum, et princeps regum terre.

40. Porro in Ierusalem regnas triginta tribus annis. Triginta, tres habet decades, in decade lex que decem preceptis consistit, in ternario triplex anime profectus accipitur, que uiuendo, meditando uel amando legem Dei custodit. De primo dicitur, Laudabo Deum meum in uita mea : de secundo, Lex tua meditatio mea est: , de tertio, Quomodo dilexi legem tuam, Domine?  Tres uero qui super triginta sunt. quosdam  contemplatiuorum excellentissimos indicant, qui puritate conscientie, plenitudine sapientie, perfectione caritatis summe Trinitati approximant. Hic est etiam numerus fortissimorum qui sunt in exercitu tuo, Potentissime, quorum tamen eminentissimi usque ad sapientiam et fortitudinem tuam non perueniunt, quoniam quis in nubibus equabitur Domino, aut similis erit Deo in Filiis Dei?  Tu es quasi tenerrimus ligni uermiculus, qui uirginaliter editus, humilitate et caritate tua omnem perforas duritiam, uno impetu spiritus  tui octingentos interficiens princeps militie. Quis ita fortis ut tu, quis ita misericors, qui flesti super Ierusalem, et planctum fecisti super interitu inimicorum tuorum? et tunc doles tu super Saul et super Ionatham filium eius, qui occumbunt quotidie super montes Gelbe. Nisi enim doleres, non clamares de celo: Saule, Saule quid me persequeris?  Quos enim Saul, nisi superbos in Ecclesia tua prelatos, significat qui ab humero et sursum eminere sibi uidentur super uniuersum populum? Qui uero per Ionatham, nisi dociles et elegantis ingenii adolescentes, qui moribus et colloquiis maiorum deprauati, amicitiam suam non possunt excolere cum Dauid, nisi furtim, et quasi cauentes ab insidiis detrahentium et illudentium sibi?

 41. Merito ergo ploras, o benigne Dauid, super Saul et Ionatham filium eius : plorandi enim non essent si bene occubuissent; sed super montes Gelbe qui decurrunt in profundum, nec ros gratie, nec pluuia doctrine ueniet amplius, quia ibi abiectus est clypeus fortium, clypeus Saul. Clypeus fortium spes est diuine protectionis, quo ignita diaboli iacula repelluntur, quibus grauiter uulneratus est Saul a sagittariis, in tantum, ut se ipsum desperatione interficeret . Clypeus autem Saul proprie uirtutis confidentia est, que non ualet resistere sagittis incircumcisorum. ue autem his qui amiserunt sustinentiam , hoc est, clypeum fortium; et maledictus qui confidit in homine, quod est clypeus Saul. Erit  enim quasi mirice in deserto ; quia nec ros nec pluuia uenient super uos, montes Gelbe. Quomodo ceciderunt fortes? Si enim fortes, quomodo ceciderunt? Et si ceciderunt, quomodo fortes? Sed non glorietur sapiens in sapientia sua, neque fortis in fortitudine sua: sed qui gloriatur, in Domino glorietur; ut qui stat, uideat ne cadat. Nam si sint aquilis uelociores, ut contemplatiuos uelocitate intellectus surperuolent; et si leonibus fortiores, ut in fortitudine operis ueros predicatores superent: tamen si de se presumentes clypeum salutis abiiciunt, erunt corruentes coram inimicis suis. Qui autem confidit in Domino sicut mons Sion, non commouebitur in eternum. Sed maluit Saul incumbere super hastam suam, quam inniti  super Dominum; idcirco baculus Aegypti arundineus perforauit manum eius. Sua enim hasta, suus auriga, qui currum insolentie eius agitabat, interfecit. Sciebam, inquit, quod uiuere non posset : nescit enim humiliari arrogantis obstinatio, ut uiuere possit. Iube, rex iustissime Dauid, iube puero tuo, hoc est spiritui pure discretionis, ut interficiat in me Amalecitam hunc armigerum Saul, qui ausus est etiam nunc quotidie manum mittere in Christum Domini.





LAMENTATIO IN PASSIONEM CHRISTI.





[NOTA.]

521 Edita est primum Ingolstadii, anno 1617, a Gretsero, sub nomine Bernardi, ex bibliotheca Carthusiensium Erfordensium.

 Quis me consolabitur, Domine Iesu Christe, qui te uidi in cruce suspensum, plagis liuidum, morte pallidum; et non sum crucifixo compassus, obsecutus mortuo, ut saltem lacrymis meis loca illa uulnerum delinirem? Quomodo dereliquisti me insalutatum, cum formosus in stola tua, Rex glorie, in alta celorum te recepisti? Prorsus renuit consolari anima mea. Heu me miserum, unum de miseris filiis Eue elongatis a Deo! Quid faciet, altissime Domine, quid faciet ille longinquus et exsul? Heu mihi, Domine, heu anime mee! recessisti consolator anime mee, nec ualedixisti mihi! Quid dicam? quid faciam? quo uadam? ubi te Dominum meum queram? ubi te inueniam? quem interrogabo? quis annuntiabit dilecto meo quia amore langueo? Renuit consolari  anima mea, nisi te, dulcedo mea sancta, attenderem et ad osculum oris tui. O bone Iesu! cruentam bestiam auersatus non es, sed os in quo non inuentus est dolus, ori in quo abundauit malitia, dulciter applicuisti. Quis audiet sine gemitu, qualiter in illa hora homicide tibi manus iniecerunt, et innocentes manus tuas, Iesu bone, constringentes, te Agnum mansuetum nichil obloquentem ad instar latronis traxerunt ad uictimam? Sed nec tunc misericordia tue dulcedinis, Christe, super inimicos tuos stillare desiit fauum mellis. Nam mutilatam a discipulo tuo aurem inimici tui sanasti tangens.

2. Attende, anima mea, quis est iste habens imaginem quasi regis, et nichilominus serui despectissimi confusione repletus. Coronatus incedit, sed corona  eius cruciatus est illi; quia mille puncturis speciosum eius uerticem uulnerauit. Regali purpura induitur; sed in ea potius despicitur, quam honoratur. Sceptrum gestat manu; sed eo ipso uenerandum eius caput feritur. Adorant coram ipso positis in terram genibus, et regem clamant; et continuo ad conspuendum amabiles genas dissiliunt. Maxillas palmis concutiunt, et collum honorabile exhonorant. Sub crucis onere dorsum incuruare cogitur, et suam ipsius ignominiam portare iubetur. Liquesce, anima mea, igne compassionis super contritionem amabilis iuuenis istius, quem in tanta mansuetudine uides tantis afflictum doloribus. Qualis est hic, quia celum et terra compatiuntur ei? Cognosce, anima mea. Iste formosus pre filiis hominum, sed et pre millibus  Angelorum, quam deformis pre filiis hominum factus est! Quia uidimus eum nouissimum uirorum, non habentem speciem neque decorem . Respice, Domine, sancte Pater; ecce enim uox sanguinis fratris mei Iesu Christi clamat ad te de terra, id est de cruce. Intuere dulcem natum tuum toto corpore extensum. Cerne manus eius innoxias promanantes sanguine, et remitte mihi scelera que perpetrauerunt manus mee. Considera Filii tui latus crudeli fossum cuspide, et renoua me sacro fonte, quem inde credo fluxisse. uide immaculata uestigia duris confixa clauis, et perfice gressus meos in semitis tuis . Candet nudatum pectus; rubet cruentatum latus: hominis Dei conspice penam, et releua hominis conditi miseriam. Misi propaginem tuam inter me et te Deum mediatorem; misi, inquam, intercessorem, per quem spero ueniam. Multum quippe est quod mea meruit impietas;  sed longe maius est quod reposcit Conditoris pietas. Quanto Deus superior est homine, tanto mea malitia inferior est ipsius bonitate. Dominum Iesum Christum habemus aduocatum; non seuum hominem, non crudelem tyrannum habemus iudicem; sed pium Dominum, qui bene meis scit infirmitatibus compati. Scio enim quod si ceternus tibi, sancte Pater, Filius non esset, peccator homo non auderet polluta ad te labia aperire. Dat ausum loquendi Christus Deus, quem habemus sacerdotem in celis pro nobis 522 interpellantem. In eiusmodi confido aduocato, in eius misericordia spero.

3. O dilectissime Pater, quando te uidebo? quando ante faciem tuam apparebo?  quando satiabor pulchritudine tua? quando uidebo uultum  tuum desiderabilem, in quem desiderant Angeli prospicere, qui omnes adimplet letitia, quem omnes deprecantur diuites plebis, quem sputis inquinauerunt, manibus ceciderunt, uelut derisorem eum cooperuerunt, nec pepercerunt amaris uulneribus uirginem carnem diuellere? Quid commisisti, dilectissime puer, ut sic cruciareris? quid fecisti, amantissime iuuenis, ut sic iudicareris? Certe ego causa doloris tui, causa tue culpe, et tue offensionis occasio. O amor mirabiliter ardens, ipsam, ut ita dicam, deponens altitudinem, uirtutem infirmans, exinaniens maiestatem. Utquid hec omnia? Certe ut de hac paupercula meretrice exhiberet sponsam non habentem maculam neque rugam. Ipsa sponsa est anima humana, que fornicata est cum diis multis,  quia cum amatoribus suis, sub omni ligno frondoso prosternebatur meretrix. O meretrix! quid retribuam Domino pro omnibus que retribuit mihi?  ue anime te non querenti, te non amanti! que si mundum diligit, peccatis seruit, nunquam quieta, nunquam secura. Nihil, queso, sine te mihi dulcescat, nichil placeat: nichil speciosum, nichil preter te arrideat pretiosum; uilescant omnia preter te. Quod tibi est aduersum, mihi sit molestum; et tuum beneplacitum sit mihi indeficiens desiderium. Tedet gaudere sine te, delectat gaudere tecum, et flere tecum, et conturbari pro te. Sit nomen tuum refocillatio mea, memoria tua consolatio mea. Si peccata mea prohibent, si me delicta mea excludunt [Suppl. benignitas tua me] . . . . . . non repellit. O bone Iesu! Memoria tua super mel dulcis; meditatio tui plus quam omnis cibus suauis, de te loqui plena refectio, te nosse perfecta consolatio: tibi adherere uita  eterna; a te separari mors est perpetua. O quam excelsus tu es, et quam humilis corde! Fac me gustare per amorem, quod gusto per cognitionem. Fame tui amoris languet anima mea; refocilla eam; satiet eam dilectio tua, impinguet eam affectus tuus, impleat eam amor tuus. Quid enim mihi moueat crebras lacrymas, nisi absentia Iesu Christi? O bone Iesu! si tam dulce est de te flere, quam dulce est de te gaudere! Noui quod sis lenis natura, mitis et humilis corde, blandus aspectu, et quidem unctus oleo letitie pre consortibus tuis. Qui non sentit odorem tuum, Christe, aut fetidus aut mortuus est. Tota dulcedo terre humanitas Christi: tota dulcedo celi spiritus Christi.

4. O quam dulciter, Iesu Christe, cum hominibus  conuersatus es! quam fortiter tam indigna et aspera pro hominibus passus es! Et tu, Domine, pro iniustis passus es, moriens propter delicta nostra, qui uenisti gratis mortuos uiuificare, seruos facere fratres, coheredes captiuos, exsules reges. Sed, o bone Iesu, quid fecisti, quod maius esset cum magis esset gaudentium  cum operabaris salutem in medio terre nostre, affigens peccata nostra cruci, damnans diabolum et saluans miseros? uere, Domine, dignum fuit et iustum ut fleres, et eadem  causa flendi nobis existit hodie super filios Adam. Fleuit enim Deus, ut Passio sua sufficeret redemptioni omnium, cum profuit redemptioni paucorum. O dulcis Domine, fodiendas prebes manus tuas et pedes, ut procedat celestis thesaurus qui in illis latet, et sit nobis redemptio copiosa. O quanta est amaritudo peccatorum meorum! ue mihi! pro iis necesse fuit Dominum uulnerari. Certe, bone Iesu, si non essent hec ad mortem eternam, nequaquam oportuisset te mortem subiisse, ut ego uiuerem. Sed quid faciam? Ecce tu filius Altissimi moreris, ut 523 ego uiuam. Et unde tibi dignatio tanta, caritas tam immensa? Et quid, bone Iesu, pro tali tua morte et mea uita tibi rependam? Plus enim uideris diligere uitam meam, quam animam tuam, quam  in manus inimicorum tradidisti pro me, Iesu Christe, ut me restitueres uite, et ab inimicis me tam crudelibus eriperes, liberares a morte. Et quis sum ego pro cuius salute tanta fecisti, ita te exinanisti, quem tam dilexisti, pro quo etiam descendisti in carnem, in passionem, in mortem, mortem autem crucis? Heu mihi peccatori pro nimia iniquitate et impietate mea! O lacryme, ubi uos subtraxistis? ubi estis, fontes lacrymarum? humectate maxillas meas, irrigate genas meas, fluite super faciem. Heu me miserum! omnis creatura compatitur Christo, et turbatur de morte sua, sed miserum cor meum non compatitur Creatori suo morienti pro ipso. Flete me, celum et terra; lugete me, omnes creature. Melius esset me non esse creatum, quam sic  induratum cor meum remanere de tanta morte. O Domine, quantum humiliasti te! Sed per mortem tuam, cui tam fuit chara anima mea, Iesu bone, libera me ab iniquitatibus meis, et per passionem tuam fuga impietatem meam. Per illa ergo uincula que manus tuas sanctas tam acriter ligauerunt, solue uincula iniquitatis mee. Passio tua sancta et dura animam meam tam dilectam tibi liberet a morte eterna. Amen.





INSTRUCTIO SACERDOTIS SEU TRACTATUS DE PRAECIPUIS MYSTERIIS NOSTRAE RELIGIONIS. *





[NOTA.]

524 Hic Tractatus primum ab Horstio editus, pius quidem est, sed non assequitur genium S. Bernardi: cuius tamen preferunt nomen manuscripti. In codice Cisterciensi a R. P. Iacobo de Lannoy ad nos transmisso inscribitur, Gemma Crucifixi.



PROeMIUM.


 Reuerendo sacerdoti, frater BERNARDUS, ille seruus antiquus et nouus, in nouitate uite ambulare.

 Satis superque compertum est, quam anhelanti desiderio, quam estuanti intentione concaleat cor tuum intra te, in meditatione tua exardescat ignis  flammigerans in ossibus tuis; et hoc in signum presenti mihi iniunxisti, absenti scripsisti, et per fidelem nuntium denuo inculcando mandasti, ut tibi aliquas scintillulas colligerem, exsilientes de illo magno camino caritatis [al. claritatis] uerbi incarnati. Sed quis ego, ut presumam os meum in celum ponere? Scriptum quippe est, Bestia que tetigerit montem, lapidabitur : et rursum, Altiora te ne quesieris ; et, Qui scrutator est maiestatis, opprimetur a gloria . Coarctor ergo a duobus: supra uires est quod exigis; negare tamen formido quidquid requiris. Scio enim qui dixit, Bonum opus nobis in uoluntate sit: nam ex diuino adiutorio erit in perfectione; et uires quas imperitia denegat, caritas  administrat. Accipe itaque syllabas aliquas ex sacris Litteris, passim sparsimque comprehensas, in quibus si quid fragrantie, si quid dulcoris, si quid interni saporis palato pii cordis degustaueris, nolo mihi attribuas; sed nobilibus illis pigmentariis, de quorum apothecis emendicatum est, referas gloriam. Intentio tua, ni fallor, hec erat: explanari tibi ueris auctoritatibus et congruis exemplis, quomodo Christus, cum in altari sit opertus et uelatus sub specie panis, tamen maneat in splendore incircumscripte et inestimabilis claritatis. Scire debes, quod scire hoc, non est uiatoris; sed comprehensoris;  non exsulis in ualle plorationis, sed ciuis patrie celestis; non militantis, sed triumphantis: non hoc datur currentibus, sed peruenientibus; non precedit ad meritum, sed accedit ad premium. Quis enim maior, uel par illi, qui post raptum supereminentiamque tertii celi, post perspecta arcana celestia, que non licet homini loqui, dicit, uidemus nunc per speculum in enigmate, tunc autem facie ad faciem:  et iterum, Nunc cognosco ex parte, tunc cognoscam sicut et cognitus sum?  uas igitur electionis, in quo si oculas conscientie caligauit, quis se uidere presumet? uideamus tamen interim cum ipso per speculum et in enigmate, quod possumus; et si nondum reuelata facie gloriam Domini speculari sufficimus, nec rotam solis  directa acie intueri ualeamus, saltem interposi a nube radiis ipsius aliquatenus illustrari affectemus. Et his premissis de proposito, preuia Dei gratia, quod possumus exsequamur. Pauca igitur dicturi, dicendorum seriem tribus tantum capitulis predistinguimus, prenotantes tria dona, que nobis conferenda ab eterno preordinauit Dei Sapientia, uel potius unum donum tribus operibus, ad tres usus conferendum. 1. Quod Filius Dei dedit se nobis moriens pro nobis. 2. Quod dat se nobis in Eucaristia. 3. Quod dat se nobis in eterna uita.



PARS PRIMA. Quod Filius Dei dedit se nobis moriens pro nobis.



CAPUT PRIMUM. De lapsu hominis a dignitate primeue conditionis.


1. Omne datum optimum, et omne donum perfectum desursum est, descendens a Patre luminum, apud quem non est transmutatio, nec uicissitudinis obumbratio . Reuera datum optimum, quia dator optimus. Ut enim ait Betius, porro optimus ille summus artifex, et ab eo longe relegata est omnis inuidia. uide, o homo, quid ipse tibi erogauit, imo quid prerogauit, et supererogauit! Creauit cum non esses, recreauit cum perditus esses: creauit, ut esses particeps beatitudinis sue; recreauit, ne post lapsum permaneres exsors patrie et exsors felicitatis eterne. Creauit te ad imaginem et similitudinem suam: ad imaginem conferens tibi  naturalia; ad similitudinem largiens gratuita: ut mente excelleres, et omnia irrationalia ratione uinceres.

Pronaque cum spectent animantia cetera terram,
Os homini sublime dedit, celumque uidere
Iussit, et erectos ad sidera tollere uultus: 
ut semper respiciens sursum, Creatorem tuum in mente haberes, et originem tuam incessanter ad animum reuocares. Fecit enim te, ut dictum est, ad imaginem suam et similitudinem Deus: ad imaginem,  ut haberes memoriam, intellectum, discretionem et cetera naturalia; ad similitudinem, ut haberes innocentiam, iustitiam et alia gratuita: ad imaginem, in cognitione ueritatis; ad similitudinem, in amore uirtutis. uel certe factus es ad imaginem Dei collatis tibi omnibus istis; ad similitudinem secundum essentiam Deitatis factus es immortalis et indiuisibilis. Omnis creatura propter te facta est: celum, ut esset tibi patria, et delectareris in aspectu pulchritudinis eius; terra, ut delectabiles et pulcherrimos ferret tibi fructus. Solem et lunam, et cetera sidera tibi fecit lucentia: dominium dedit tibi super uolucres celi, et bestias agri, super pisces maris, ut omnibus his ad libitum tuum dominareris. Ecce datum optimum et donum perfectum desursum  descendens. Quid ultra debuit tibi facere, et non fecit?

2. Post hec talia et tanta dona es preuaricatus, ut ires in locum pessimum; de uita ad mortem, de incorruptione 525 ad corruptionem, de libertate ad seruitutem, de gloria ad penam, de innocentia ad culpam, de patria in exsilium, de gaudio ad luctum, de beatitudine ad miseriam, de quiete ad erumnam: et qui eras conciuis supernorum ciuium, factus es subiugalis demonum; et qui reuelata facie poteras incessanter perfrui aspectu desiderabilis  uultus diuine claritatis, in quem desiderant Angeli prospicere , cogeris inde turpia et pudenda uidere; et secundum prophetam, qui nutriri debueras croceis, amplexatus es stercora . Denique proscriptus de loco uoluptatis, de paradiso amenitatis detruderis in uallem plorationis; et factus es miser ille uiator, uel potius deuiator, qui descendit de Ierusalem in Iericho, et incidit in manus latronum, in arbitrium malignorum spirituum; qui uulneratum eum in naturalibus, spoliauerunt in gratuitis, et abierunt semiuiuo derelicto, imo duplici morte corporis et anime affecto. Et hoc tempus deuiationis tue. Quatuor enim tempora humano generi, secundum quatuor status, peritorum distinguit industria: tempus deuiationis,  tempus reuocationis, tempus reconciliationis, tempus peregrinationis.



CAPUT II. De tempore deuiationis.

3. Tempus deuiationis cucurrit a lapsu protoplastorum usque ad tempus Abrahe, qui in fidei signum accepit circumcisionis mandatum, et qui repromissionem gratie primus a Domino audiuit sibi dicente: In semine tuo benedicentur omnes gentes . Unde Apostolus, Abrahe dicte sunt promissiones, et semini eius. Non dicit In seminibus, quasi in multis; sed quasi in uno, Et semine tuo, qui Christus est : et Lucas preco, imo euangelista eiusdem gratie, de incarnatione uerbi  dicit, Iusiurandum quod iurauit ad Abraham patrem nostrum, daturum se nobis . Dicitur autem deuiationis tempus, quia quotquot in eo erant, pene omnes deuiabant a uia ueritatis. Deum non inuocauerunt, non erat timor Dei ante oculos eorum , exceptis paucis: uidelicet Enoch, qui raptus est, ne malitia mutaret intellectum ipsius; et Ne, qui cum octo animabus saluatus est in arca, ne absorberetur in diluuio.



CAPUT III. De tempore reuocationis.

4. Tempus reuocationis protensum est ab Abraham usque ad aduentum Redemptoris: in quo tempore fides Trinitatis uiguit. Iam in Patriarchis floruit,  in Regibus fructificauit, in Prophetis fructus maturitatem fecit, quoniam nos Oriens ex alto uisitauit. Et bene uocatum est tempus reuocationis, quia Deus et Pater Domini nostri Iesu-Christi, Pater misericordiarum, et Deus totius consolationis, iam cogitauit super humano genere cogitationes pacis, et non afflictionis ; reuocare disposuit ouem que perierat, Patriarchas misit, legem dedit, signis et prodigiis consuluit, beneficiis innumerabilibus subuenit: tandem propter nimiam caritatem qua nos dilexit, Filium suum unigenitum misit in similitudinem carnis absque peccato, ut omnes lauaret; et hoc uere tempus miserendi, et annus benignitatis.



CAPUT Iu. De tempore reconciliationis.


5. Tempus reconciliationis extunc cepit, et statum habuit, quousque patratum est mysterium nostre redemptionis, quando immolata illa salutaris hostia nos reconciliauit Deo Patri, de quo uere scriptum est, Ecce sacerdos magnus, qui in diebus suis placuit Deo, et inuentus est iustus, et in tempore iracundie factus est reconciliatio: non est inuentus similis illi : de quo Apostolus, Legatione fungimur pro Christo; rogamus, reconciliamini Deo . Et uere ab effectu cepit hoc nomen reconciliationis.



526 CAPUT u. De tempore peregrinationis.

 6. Tempus peregrinationis est post aduentum Spiritus sancti usque ad consummationem seculi, ex quo fidelis Ecclesia cepit recognoscere peregrinationem suam, et suspirare ad patriam. Unde uas electionis ingemiscens ait, Quandiu sumus in hoc mundo, peregrinamur a Domino ; et Dauid, Heu mihi, quia incolatus meus prolongatus est!  tamen ipse etiam se consolatur, et ait: Cantabiles mihi erant iustificationes tue, in loco peregrinationis mee . Patet in exemplis, cur censeatur tempus peregrinationis.



CAPUT uI. Tempus reconciliationis ulterius expenditur, et totum opus redemptionis humane summatim exponitur.

 7. His quatuor temporibus distinctis, et causis appellationum assignatis, intuere, o homo, tempus tue redemptionis, recordare et respice, quomodo redemptus sis. Empti estis, ait Apostolus, pretio magno, glorificate et portate Deum in corpore uestro . Non magno tantum, sed permaximo. uenditus eras sub peccato, pretio uili et despicabili, morsu unius pomi: emptus et redemptus es pretio magno et inestimabili, morte Filii Dei. Quid pretiosius hoc pretio? quid inestimabilius? Ille per quem facta sunt omnia, et sine quo factum est nichil, summi Patris Unigenitus, eidem Patri consubstantialis et ceternus, par maiestate, equalis gloria, idem in essentia, ipsius uirtus et sapientia, hic talis et tantus cum in forma Dei esset, exinaniuit semeptipsum, formam  serui accipiens, de sinu Patris in uallem nostre plorationis descendit; in utero puelle se contraxit: et qui erat in principio apud Deum, factum est uerbum abbreuiatum . Et uide quam abbreuiatum, quam immensum, quam breue factum. Intra puelle uiscera se clausit: ibi sanguineis circumdatus inuolumentis, tedia nouem mensium sustinuit: deinde in lucem editus infantiliter uagiit, pannis sordentibus more miserie nostre implicitus est, et fascia constrictus, in presepi ad afflatus brutorum animalium reclinatus, et in fetenti stabulo iuxta matris pauperiem deponitur. Que docet littera, que loquitur lingua, que monstrant exempla, quempiam nascentium in humano genere talis inopie pressura  laborasse? Omnium nutritor humano lacte nutritur; sordet in pannis, ne tu sorderes in peccatis. Circumciditur in carne, ut tu circumcidaris in mente. Humiliat se sub manibus sui serui Ioannis in Iordane baptizandus, non ut aliquas maculas a se abluat, qui ingressus est mundum sine macula, qui peccatum non fecit, nec inuentus est dolus in ore eius; sed ut tibi sanctificet aquas, et contactu sue mundissime carnis conferat aquis uim regeneratiuam tuis facinoribus abstergendis.

8. Mox baptizatus, ut tibi prebeat exemplum sanctitatis et religiose conuersationis, in desertum proficiscitur: ieiunat quadraginta diebus, et quadraginta noctibus, nullum omnino degustans cibum; quod humane infirmitati penitus impossibile est, que  nisi quotidianis fulcimentis ruinas stomachi resarcire studuerit, detrimento defectionis subiacebit. Esuriens ergo Deus ex uoluntate potentie, ex necessitate assumpte nature, tentari sustinuit a diabolo: de cibi appetitu inordinato tentatorem non minus patienter quam sapienter uicit, et confusum repulit. Tria beneficia tibi, o homo, in hoc contulit: exemplum humilitatis, formam patientie, imitationem cautele. Humiliare si tentaris, quia non est maior seruus domino suo. Dominus tentatus est; oportet ut tentetur seruus, quia tentatio est uita hominis super terram . Quoniam autem multiplices et subtiles sunt demonum tentationes, Dominus insinuat Petro, inquiens: Satan expetiuit uos ut cribraret sicut triticum . Patienter  fer si tentaris. Nam et Dominus cum tentatorem suum imperio in ima inferni precipitare potuisset, patienter tulit, et ratione superauit. Cautus esto si tentaris, ne tentator se 527 transfigurans in Angelum lucis, sub specie recti te fallere possit; sicut Euam, cui dixit: Si de ligno comederitis, eritis sicut dii, scientes bonum et malum . Resiste humiliter, resiste caute, resiste patienter. Fidelis est Dominus, ait Scriptura, qui non patietur uos tentari supra id quod potestis; sed faciet etiam cum tentatione prouentum, ut possitis sustinere . Qui uicerit, inquit, faciam illum columnam in templo meo ; rursumque ait: Qui uicerit, dabo ei edere de ligno uite, quod est in paradiso Dei mei  . Dulcis promissio, et felix brauium bene currenti, beata corona bene uincenti.

9. Tibi ergo, o homo, tentatus est, non sibi; tibi uicit, non sibi; tibi esuriuit, tibi sitiuit, et lassitudinem sustinuit; propter te opprobriis et contumeliis saturatus est, et propter te omnes passiones suas, quas oportuit et decuit, accepit. Nihil tuorum defectuum preter peccatum a se exclusit: propter te multipliciter operatus est salutem in medio terre mortuos suscitando, cecos illuminando, surdis auditum, claudis gressum, leprosis munditiam restituendo, et innumeras alias uirtutes perficiendo; per oppida et castella, per uicos et plateas cucurrit, euangelizando uerbis et exemplis, signis et prodigiis uite uiam demonstrando. Ut amplius etiam tibi  exempla humilitatis ostenderet in se ipso, sexto die antequam pateretur, humilis in humili asello et abiecto Ierosolymam uenire; et a turbis salutari uoluit, ut omnis sua actio esset tua lectio, et omnis sua uita esset tua doctrina. A perfido Iuda et perdito traditus est, et tanquam uile mancipium pro triginta denariis uenditus est, ut tu uenumdatus sub peccato redemptionem acciperes. Sedens in cena cum beatis Apostolis suis, pridie quam pateretur, carnem suam dedit ad manducandum, et sanguinem suum ad bibendum, et tibi idem mysterium faciendum reliquit, in sui commemorationem; deinde surgens a cena, linteo precinctus, misit aquam in peluim; et se Rex Angelorum deposuit ante pedes humilium seruorum suorum: mundissimis manibus tangere,  tergere, et abluere non dedignatus est immunditias pedum ipsorum, que eis de luto platearum adheserant. Et idem exemplum reliquit tibi, dicens: Si ego laui uobis pedes, Dominus et Magister uester; et uos debetis alter alterius lauare pedes . Unde igitur superbis, terra et cinis, putredo et uermis? Quid, putridum membrum, erigis te super caput ipsis angelicis sublimitatibus timendum?

10. Deinde Dominus in oratione constitutus, pre angustia spiritus sui, totus sudore sanguineo immaduit. Ibi captus et tentus, ad tribunal iudicis ductus est; et cum multi falsi testes contra eumprocederent, et in multis mendaciis accusarent, ipse tanquam agnus innocens, qui ad uictimam ducitur, obmutuit; non aperuit os suum, tanquam homo  non audiens, et non habens in || ore suo redargutiones . Ibi conspuerunt faciem dulcis Iesu, colaphis eum cedebant, et alapas in caput eius certatim ministri dederunt. Inde ad columnam reuinctus, flagellis ceditur, carne pre nodis flagellorum in tumorem surgente, et in liuores se uertente, sanguine guttatim de plagis in terram currente. Inde spinarum punctionibus caput undique cruentatur, et in ludibrium ipsius uirga manui eius inseritur, coccinea chlamide amictus, tanquam infatuatus irridetur. Parua loquor. Hic tu, o homo, totus contremisce, tremore obrigesce, merito expallesce, pugnis pectus contunde, fletibus totam animam effunde, compatere patienti. Ad mortem ducitur,  ut educaris de morte: ducunt impii laniste, ducunt Agnum immolandum, et angariant ut propriam crucem propriis humeris baiulet et ad locum sue passionis deferat. Non reclamat, non remurmurat, non contradicit, obsequitur tortoribus.

11. Imaginare hic, o homo, quo, quali et quanto pretio redemptus es: non corruptibilibus auro uel argento redemptus es. Simplex mors Redemptoris, Creatoris, Plasmatoris tui non sufficit ut tu redimaris; uide modum mortis, attende qualitatem moriendi, et attende quid debeas morienti. Ecce quomodo moritur iustus. In cruce distenditur, membra distrahuntur, dorsum adhuc plagosum de recentibus plagis flagellorum recenti adhuc sanguine stillans, rigido patibulo crucis atteritur; manus 528 et pedes  perfodiuntur, claui malleis incutiuntur, et quanto altius claui penetrant, tanto amplius plagas pre grossitie dilacerant, et passionem aggrauant; sitienti ori fel aceto mistum infunditur, uinum myrrhatum additur; agitant ministri demonis capita, insultantes dolori pendentis: Si Filius Dei est, inquiunt, descendat nunc de cruce, et credimus ei ; ac si dicant: Non adiiciet ut resurgat , tanta eum turpitudo ligat et pena.

12. Dehinc, piissime Redemptor, animam sanctissimam tradis in mortem, ut meam miseram animam uiuificares a morte, nec his contenti laniste impiissimi, adhuc latus lancea perforant, et laticem sanguinis tui, quo redimimur, cum inundatione manare cogunt. O anima, quid agis? quis dabit aquam capiti  tuo, et fontem lacrymarum oculis tuis, ut satis plangere, et satis flere possis interfectum populi tui? Hic fasciculus myrrhe sit dilectus tuus tibi ; et non tantum fasciculus, sed immensum pondus amaritudinum. Compatere patienti, ut merearis redimi. Esto columba in foraminibus petre, in cauerna macerie . Peruola manus, peruola pedes, inuola lateri; nichil horum inscrutatum relinquas; singula membra compassionis amaritudine perfundas. Ecce pretium redemptionis tue, o homo redempte, ecce qualis hostia uictimatur pro tua culpa, pro preuaricatione tua.

13. Sed qua necessitate ista pertulit, qua indigentia toties sanguinem suum fudit? Legitur enim quinquies perfusus sanguinis effusione, quod hic breuiloquio  exprimere iudicaui non inutile:

Quinque uices, et quinque modi te, Christe, cruentant:
Circumcisio, sanguineus sudor, et flagra, spine,
Fixure quinque, lateris, manuumque pedumque.
Tam mira pro redemptione hominum pertulit, qui solius maiestatis imperio potentissime redimere potuit. Audi, o homo, necessitatem tuam, et non suam. Protoplastus piaculare facinus commisit preuaricando, quod expiari sine hostie oblatione non potuit. Purus homo puram hostiam offerre non ualuit, quem peccati contagio penitus immundum esse constitit: nec simplex Deus, nec Angelus immolari debuit; quoniam et hunc natura, et illum gratia impassibilem  exhibuit: irrationabilis creatura non suffecit tante rei magnitudini. Unde oportuit ut Deus et homo fieret hostia: Deus, pro potentia liberandi; homo, pro sufficientia immolandi: Deus, pro misericordia; homo, pro indigentia. Oblatus est ergo, quia apud ipsum propitiatio est, et copiosa apud eum redemptio . Oblatus est, quia sic decreuit ipsius erga hominem inestimabilis dilectio. Oblatus est, quia ipse uoluit , oblatus est, quia sic homo indiguit.

14. O homo, quid retribues Domino pro omnibus que retribuit tibi? Solam dilectionem exigit; sola dilectio ei sufficit. Quare diligentem te non diligas? diligamus eum, quoniam ipse prior dilexit nos . uis audire modum dilectionis  eius, uis nosse effectum? Sic Deus dilexit mundum, ut Filium suum unigenitum daret . Proprio Filio suo non pepercit Deus, sed pro nobis omnibus tradidit illum . Audi ipsum Filium. Maiorem, inquit, hac, dilectionem nemo habet, ut animam suam ponat quis pro amicis suis . Dilige ergo, o homo, dilectorem tuum; dilige eum non tantum uerbo et lingua, sed opere et ueritate . Dilige eum ex toto corde tuo, et ex tota anima tua, ex totis uiribus tuis, et ex omni mente tua . Dic: Diligam te, Domine, fortitudo mea; Domine, firmamentum meum, et refugium meum, et liberator meus . uere liberator, quia liberasti me pauperem a potente, et inopem cui non erat adiutor  ; et liberasti animam meam a perditione . Ecce datum optimum, de quo promissum est in exordio huius capituli, de quo Isaias: Puer natus est nobis, et Filius datus est nobis ; et alibi: Quomodo non etiam cum illo omnia donauit nobis Deus?  Si donauit nobis eum, qui est omnia in omnibus; donauit procul dubio omnia nobis cum illo. Si ergo datus est nobis, utamur dato tanquam nostro, ne demus alienis: honorem nostrum, et annos nostros crudeli . Et hec de primo capitulo tantisper dicta prosint.



PARS SECUNDA. Quod iehsu Filius Dei dat se nobis in Eucaristia.



529 CAPUT uII. De ineffabili et perpetua claritate uerbi incarnati.


15. Qui datus est nobis primo in redemptionis pretium, non cessat se nobis dare quotidie in uiaticum: primo passibilis et passionibus expositus, nunc impassibilis et gloria et honore coronatus; tunc homo mortalis, nunc homo uictor mortis; tunc paulo minus ab Angelis minoratus, nunc pre Angelis omnibus sublimatus: Tanto melior, ait  Apostolus, Angelis effectus, quanto differentius pre illis nomen hereditauit. Cui enim aliquando Angelorum dixit Pater, Filius meus es tu, ego hodie genui te? et rursum, Ego ero illi in patrem, et ipse erit mihi in filium? Et rursum, cum introducit primogenitum in orbem terre, dicit: Et adorent eum omnes Angeli Dei . In hoc loco, dilecte Dei sacerdos, uidetur mihi maxime consistere summa desiderii tui, quod cupis illustrari aliquatenus claritate  illa, quam habuit uerbum incarnatum post glorificationem humanitatis assumpte. Cupio satisfacere uoto tuo, et uelle adiacet mihi, perficere autem ex me non inuentio, nisi ille det qui dat omnibus abundanter, et non improperat . Quod ergo dare dignabitur, mihi quidem pigrum scribere non erit, tibi autem necessarium.

16. Primo aduerte quod scriptum est, Deus habitat lucem inaccessibilem ; et rursum: Deus noster ignis consumens est . Quod utrumque dictum est de diuina essentia, in qua Pater unum est cum Filio, et Spiritu sancto: quia in illa Trinitate nichil prius aut posterius, nichil maius uel minus; sed tote tres persone ceterne sibi sunt et cequales . Unde  et Filius: Ego et Pater unum sumus . Si ergo unum sunt, habitant eamdem lucem inaccessibilem: sunt idem ignis consumens, et eadem claritas, eadem potentia, eadem sapientia, eadem maiestas, eadem eternitas. Est itaque Filius a Patre, Deus de Deo, lumen de lumine, Deus uerus de Deo uero. Est utique splendor paterne glorie. Hinc et Apostolus ait: Qui cum sit splendor glorie, et figura substantie eius ; haud dubium quin Patris. Splendet ergo eque Filius ut Pater, imo idem splendor Filius qui Pater. Sufficiuntne ista tibi testimonia de claritate Filii? Aut fortasse dices, te magis desiderare, te delectari claritate eius, prout Deus est et homo? Nec in hac parte ipsius opitulante gratia deerunt testimonia.

 17. Primo te esse monitum uolo, ne estimes offuscatam uerbi claritatem, per assumptam in Deo humanitatem. Audi quid scriptum est: »Deus assumpsit humana, non reliquit diuina: assumpsit quod non erat, manens quod erat.«  Angelus ad Mariam ait: Spiritus sanctus superueniet in te, et uirtus Altissimi obumbrabit tibi . Cuius dicti intelligentia est: Spiritus sanctus operabitur in te incarnationem uerbi incarnandi, separando a carne tua partiunculam, que animabitur, et diuine essentie in unitate persone copulabitur. uerum que causa obumbrationis Altissimi uirtutis? Hec nimirum precipua. Caro uirginis nisi quadam latente operatione obumbrata fuisset,  splendorem tante maiestatis sine sui consumptione nequaquam ferre potuisset. Unde Dominus ad Moysen: Non uidebit me homo super terram, et uiuet; ac si diceret: Tante sum in natura diuina claritatis, quod homo constitutus in mortali carne uidere me nequaquam poterit absque sui consumptione. Inde est quod cum Moyses in multa constantia Domino supplicaret, dicens: Domine, ostende te ipsum mihi; ait: Sta in foramine petre, et cum pertransiero, uidebis posteriora mea; faciem autem meam uidere non poteris ; hoc ait, per faciem designans diuinitatem, per posteriora humanitatem, quam tamen Moyses corporali intuitu non uidit, sed posteris uidenda reliquit. Exemplariter quidem cognoscitur, quando gloriosa caro Christi, que in altari  conficitur, et fidelibus in uiaticum distribuitur, igne diuini ardoris clarificatur. Sicut enim clarissima purpura candidissimam lanam inficit, et totam in sui colorem transire cogit; et quemadmodum anima totum corpus animat, uegetat, et uiuificat; sicut 530 et ignis ferrum transuerberans ignitum reddit; candorem suum et calorem conferens, ipsum scintillare, flammescere, et urere contra naturam suam facit: sic Deus hominem sibi unitum deificat, et supra omnem creaturam exaltatum puritatis omnipotentia et deitatis prerogatiua secum clarificat. Filius de se ipso testimonium perhibet, dicens: Ego lux ueni in mundum, et dilexerunt homines magis tenebras quam lucem ; et iterum: Ego sum luxmundi . Ioannes  id ipsum expresse loquitur, inquiens: Erat lux uera, que illuminat omnem hominem uenientem in hunc mundum . Ad Patrem quidem ante passionem orans locutus est Filius, dicens: Clarifica me, Pater, apud temetipsum claritate quam habui prius quam mundus fieret ; cui Pater, Et clarificaui, et clarificabo . Quid clarius? quid manifestius? quid euidentius?

18. Ex Euangelio collige claritatem, quam nunc habet Deus homo secundum hominem clarificatus, qui appropinquante tempore, quo transiturus erat de hoc mundo ad Patrem, assumpsit Petrum et Ioannem et Iacobum, et ascendit supra montem Thabor, et transfiguratus est ante eos, et splendida  facta est facies eius sicut sol, et uestimenta eius sicut nix, qualia fullo non potest facere super terram; et apparentibus Moyse et Elia, cum intuerentur claritatem uultus eius, ferre fulgorem non poterant, sed timentes ualde et consternati animis, quasi exanimes lapsi sunt super terram . Si igitur tanti iubaris, tam radiosi splendoris, humanis obtutibus tam importabilis claritatis apparere dignatus est, corpore adhuc mortalitati obnoxio, et membris nondum corruptione exutis: quantam claritatem credere debemus inesse Filio Dei in forma hominis assumpti, iam glorificati, iam super celos celorum exaltati, iam habentis nomen quod est super omne nomen, ita ut in nomine eius omne genu flectatur celestium, terrestrium et infernorum  ; iam constituto in die uirtutis sue, in splendoribus sanctorum, ubi Pater iucunditatem et exsultationem thesaurizans ait: Ante luciferum genui te . Ibi reuera lucet, in die uirtutis sue, in die eternitatis sue. Hanc nimirum diem nulla nox interpolat, nulla interrumpit obscuritas, nulla caligo sequestrat. Ibi circumdatur abysso luminis, ob immensum pelagus claritatis. Ibi ipse Christus tanquam sol refulget in clypeos aureos, et resplendent montes ab eo. Ibi illustrantur ab eo sancti. Unde Propheta: Illuminans tu mirabiliter a montibus eternis . Et rursum scriptum est: »In circuitu tuo, Domine, lumen est, quod nunquam deficiet, ibi requiescunt sanctorum anime;« et iterum: »Sanctum est uerum  lumen et admirabile, ministrans lucem his qui permanserunt in agone certaminis: recipiunt a Christo splendorem sempiternum, in quo assidue felices letantur.« .

19. Ecce quam uera, quam consona testimonia de illa beata et ineffabili claritate, in qua Christus est, imo que Christus est, que, nequit minui, augeri non potest, quia immensa, quia eterna est, quia superat omnem sensum, quia omnem cogitatum excedit, omnem estimationem supergreditur; et homo accedit ad cor altum, et incomprehensibiliter in sua claritate exaltabitur Deus . Semper eadem manet claritas, in nullo accessu assumit augmentum, et nullo decessu patitur detrimentum. Non decreuit per assumptum hominem, non  magis excelluit in Deo per glorificatum hominem. Quod manifestat Propheta dicens: Tu autem idem ipse es, et anni tui non deficient . Habacuc quoque propheta intuens hanc lucem ait: Splendor eius, ut lux erit; cornua in manibus eius. Ibi abscondita est fortitudo eius, ante faciem eius ibit mors : aperte designans, quod etiam, cum manus eius cruci affixe fuissent, licet ipse sol radios suos obumbrasset, ne Christum morientem in cruce uideret, lux deitatis non minus in Christo nituit. Unde premisit: Splendor eius ut lux erit. Tu, Iudee, insultans dicebas: uidimus eum non habentem speciem neque decorem . Oculo lippo uidisti; imo oculo cecutienti penitus, quia tunc cecitas cecidit in Isrel. Ast Habacuc claros  oculos habebat; et populus gentium qui ambulabat in tenebris, uidit lucem magnam, in regione umbre mortis lux orta est eis.

20. Constat ergo ex Habacuc testimonio, quod passio humanitatis non minuit lucem deitatis; imo ipse moriens 531 uictor mortis de morte triumphauit, et mors eius tuam mortem calcauit. Ibi abscondita est fortitudo eius. Corpusculum exanime, torridum, et exsangue pendet in cruce, caput deflexa ceruice uix collo heret pendulo; facie liuida, oculi in morte lugentes, et semiclausi; manus distente, et clauis ligno compacte. Ibi abscondita est fortitudo eius, abscondita est Iudeis, abscondita est et discipulis. Abscondita est Iudeis, qui dicebant: Conteramus eum de terra uiuentium, morte turpissima condemnemus  eum . Abscondita discipulis qui dicebant: Nos autem sperabamus quia ipse esset redempturus Isrel . Splendor eius ut lux erit; cornua in manibus eius. In cruce aret, in ere claret; pendet in patibulo, splendet in altissimo. O sancte Habacuc, quam bene splendor huius lucis luxit, qui tibi tot seculis ante illuxit! Cornua crucis in manibus eius; sed et manus eius in cornibus crucis. Ibi abscondita est fortitudo eius; sed non apud inferos. Ibi uectes ferreos contriuit, ibi portas ereas confregit, ibi fortitudinem manifestat, ibi fortem fortior ipse alligat, et uasa eius diripit, qui aute atrium suum in pace custodiuit . Ibi clamatur: Quis est iste  rex glorie? Ibi auditur: Dominus fortis et potens, Dominus potens in prelio, Dominus uirtutum ipse est rex glorie . Ante faciem eius ibit mors. O mors, ero mors tua; morsus tuus ero, inferne. Ubi est, mors, uictoria tua? ubi est, mors, stimulus tuus? Absorpta est mors in uictoria : uictor ab inferis pompa regreditur nobili. Egreditur, inquit, diabolus ante pedes eius . Nunc iudicium est mundi; nunc princeps huius mundi eiicietur foras . Splendor eius ut lux erit. Illuminare his qui in tenebris et in umbra mortis sedent . Manet igitur claritas uerbi incarnati in homine glorificato, persistit in isto ab dexteram Patris collocato. Non tempore decrescit, nec tempore  minuitur, nullo euentu obfuscatur. Splendet eque, cum est in altari, ut in sublimitate celi; non minus radiat, cum est in manibus sacerdotis, quam in sinu Dei Patris.



CAPUT uIII. De sacerdotum dignitate.

21. Gloriare igitur semper, sed in Domino, sacerdos Dei altissimi; dignitatem tuam considera, intuere mentalibus oculis eminentiam tuam, cogita prerogatiuam tuam, uide sortem tuam. Certe funes ceciderunt tibi in preclaris, si hereditatem tuam preclaram  non negligis. Attende quantum Deus tuus te extulit, quantum pre omnibus creaturis sublimauit. Oratio tua munda sit, quia datur locus uoci tue in celo, cum rite assistis sacris  altaribus, cum sanctissimum mysterium celestis sacrificii celebrare intendis. Ad uocem tuam prolatam, ad uerbum tuum uiuificum, ad postulationem tuam salutarem, summus Pater, cuius nutu omnia subsistunt, quem indesinenter laudant Angeli, cui iubilant astra matutina, quem adorant Dominationes, quem tremunt Potestates; qui respicit terram et facit eam tremere ; qui fecit mirabilia magna solus ; ipse, inquam, tantus, tam immensus, dulcissimum Filium suum deponit, et manibus tuis imponit; transmittit ab altissimis, et digitis tuis immittit. Ibi holocaustum tuum pingue fit, plus quam in millibus agnorum et arietum pinguium.

22. Multum enim acceptum fuit munus Abel, sed  non ita; multum placuit sacrificium Abrahe patriarche, sed non adeo; multum approbata fuit oblatio Melchisedech, sed multo minus isto. Denique quid ait Propheta? Sacrificium et oblationem noluisti, holocaustum et pro peccato non postulasti; tunc dixi, Ecce uenio : dixit ille, qui non per sanguinem hircorum aut uitulorum, sed per proprium sanguinem introiuit semel in Sancta, eterna redemptione inuenta . Omnia in figura contingebant antiquis. Hic ueritas, ibi figura; ibi umbra, hic lux; ibi nubes, hic claritas; ibi agnus legalis, hic agnus innocens qui tollit peccata mundi. uerus est enim Filius Dei, quem tu sacerdos immolas, quem manibus tractas, quem  ore sumis, quem in corpus tuum transmittis: sed non sola ad te uenit illa maiestas. uenit ad te Filius, sed non sine Patre. Qui me misit, inquit, mecum est, et non me reliquit solum . uenit ad te Filius, sed non sine Spiritu sancto. Quid enim 532 ait Ioannes? Super quem uideris descendentem Spiritum et manentem, ipse est Christus . Super alios descendit Spiritus sanctus, sed non semper manet. Super Christum uero semper mansurus descendit. Adest nichilominus totus supernorum exercitus ciuium. Millia, inquit, millium ministrabant ei, et decies centena millia assistebant ei . Semper enim Angeli, licet sint administratores spiritus, et in ministerium missi propter eos qui hereditatem capiunt salutis, uident tamen faciem  Patris, semper assistunt uultui maiestatis, in quem desiderant prospicere: fruuntur, nec fastidiunt, qui eo magis frui sitiunt. Quanta luce credis te circumfundi, sancte sacerdos, in presentia tante maiestatis; in tam solemni aduentu et conuentu Trinitatis, et totius militie celestis? Quantam estimas claritatem adesse, et inesse toti curie celesti? Tantam nimirum quantam ferre non posses, nisi uirtus Altissimi tue infirmitati ad ferendum obumbraret.



CAPUT IX. Sacerdotum potestatem maiorem esse dignitate angelica.

23. Attende igitur, ut predixi, et semper in mente habe, iugi memoria retine gratiam tibi singulariter  a Deo collatam, quam nec Angelis prestitit, nec ceteris hominibus concessit. Panis enim in manibus tuis in corpus unigeniti Filii Dei transubstantiatur; uinum in sanctissimum sanguinem Domini nostri Iesu Christi tua benedictione conuertitur. Multum ardent Seraphim sancte Trinitati pre ceteris cunctis spiritus loco et caritate coniuncti. Unde et ardentes, siue incendentes Seraphim interpretantur. Unusquisque enim ordo eius rei censetur nomine, quam copiosius accepit in munere. Non tamen hoc priuilegio prenitent, ut corpus uel sanguinem Redemptoris nostri in subiecta creatura sanctificent. Cherubim, quibus inest plenitudo scientie, quod etiam testantur nomine, quia familiarius omnibus cognoscunt de mysteriis celestibus;  mirantur quod mirabilis facta est scientia et potentia sacerdotalis ex eis, et non possint ad eam. Throni, qui tante dignitatis sunt, ut in eis Dominus sedeat, et per eos sua iudicia decernat, non hoc preualent, quo sacerdotes preeminent. Dominationes, licet dominium super ceteros a Domino acceperint; Principatus quamuis principentur aliis sibi subiectis; Potestates, cum potentatus sublimitate preemineant; uirtutes celorum, cum potestates ereas sua uirtute cerceant, ne omnem nequitiam suam in genus humanum exerceant; Archangeli, cum summa mysteria diuine uoluntatis inferioribus spiritibus nuntiare habeant, et eosdem inferiores spiritus ex auctoritate ad homines mittant;  Angeli, licet semper uideant faciem Patris qui in celis est; hi, inquam, omnes sancti beatorum spirituum ordines, quamuis perfruantur beatitudine, ut nichil eis desit a summa felicitate; gloriam tamen sacerdotis reuerentur, admirantur dignitatem, cedunt priuilegio, honorant potentiam.

24. O genus ecclesiasticum, regale sacerdotium, gens sancta, populus acquisitionis, uirtutes annuntiate eius qui uos uocauit de tenebris in admirabile lumen suum  et ineffabile mysterium suum. uos estis lux mundi, uos estis sal terre . Leuitis dicitur: Mundamini, qui fertis uasa Domini ; uobis dicendum est: Mundamini, qui estis uasa Domini. Glorificate et portate Deum in corpore uestro . uos elegit  Deus in hereditatem sibi. In uobis sepelitur illud corpus gloriosum et glorificatum, quod olim in Ierosolymis est sepultum exanime et defunctum. Certe sanctus ille Ioseph noluit illud sepelire nisi in sepulcro nouo, in quo nondum quisquam positus fuerat, studuit illud inuoluere in sindone munda . ue tibi, si non posueris et illud in sepulcro nouo, uel saltem innouato, id est in corpore a peccatis penitus mundo; uel, si peccasti, per penitentiam et satisfactionem mundato! ue tibi, si non posueris illud in sindone munda; id est, conscientia ab omni immunditia penitus defecata et absoluta! Non sit in corpore tuo conuentio Christi ad Belial, non sit consensus Dei cum idolis, non sit societas luci ad tenebras ; peccatum non  regnet in mortali corpore tuo , et sic dedicabis 533 uenerabile sepulcrum Christo, templum Spiritui sancto. Templum, inquit Apostolus, Domini sanctum est, quod estis uos ; et iterum: An nescitis, quia corpora nostra templa sunt Domini, et Spiritus sanctus habitat in nobis?  Si hoc uere dicitur de quolibet caritatem habente, multo amplius dici debet de sacerdote Deo placente.

25. Perpende et attende etiam, deuote sacerdos, quanta diligentia, quanta uigilantia sancti Angeli conseruarunt locum sepulcri, corpore Dominico iam sublato, rediuiuo et glorificato: in quanta claritate, in quanta uultus et uestium uenustate apparuerunt sanctis mulieribus sepulcrum uisitantibus, et corpus requirentibus.  Procul dubio scire debes, quod si tu idem Dominicum corpus, iam supra modum gloriosum, et in celis regnans, et ad dexteram Patris honorificatum digne tractaueris, mundum et nouum sepulcrum tui corporis preparaueris; ipsa Angelorum non deerit tibi frequens custodia, animam tuam seruabunt, corpus gubernabunt, in omnibus uitiis tuis te protegent; et dicent tibi tuisque similibus: uos sancti Domini uocabimini, ministri Dei nostri . uide ergo ne tangas illud sacrificium, nisi innocens manibus et mundo corde; alioquin ipse dicet tibi: Noli me tangere, quia tactus tuus contagium est.



CAPUT X. De meditatione sacerdotis, seu preparatione eius ad digne celebrandum tantum mysterium.


26. Meditare, dilecte Dei sacerdos, et meditatio cordis tui semper sit, quod Ioannes Baptista precursor Domini, amicus Sponsi, paranymphus sponse, propheta, et plus quam propheta, in utero sanctificatus, in eremo iustificatus; hic tantus, tam precipui meriti, tam singulariter sanctificatus contremiscit, et non audet tangere sanctum Dei uerticem, sed clamat cum tremore: Sanctifica me, Saluator . Meditare quod Petrus clauicularius regni celorum a Domino designatus, Pastor ouium trina dilectionis confessione constitutus, et princeps Apostolorum prefiguratus; in periculo mortis, naufragio  incumbente, positus penes Dominum approximare pertimuit, et se elongare ab eo pre formidine uoluit dicens: Exi a me, Domine, quia peccator sum . Ioannes ille electus et predilectus discipulus, qui supra pectus Domini in cena recubuit, cui Christus in cruce Matrem uirginem uirgini commendauit, cui nichilominus adhuc in mortali carne constituto reuelata sunt secreta celestia; ipse supra modum gloriatus est de solo auditu, uisu extrinseco et tactu Dominici corporis, dicens: Quod fuit ab initio, quod audiuimus, et uidimus oculis nostris, quod perspeximus, quod manus nostre contrectauerunt de uerbo uite . Si ergo isti gloriosi principes terre, curie celestis proceres eximii, tantum reuerebantur forinsecus tactum Dominici corporis,  nondum in gloria ad celos translati; quanta reuerentia, quanto timore, et tremore, quanta corporis castitate et animi puritate oportet sacerdotem, nunc illud gloriosum, et in claritate paterne glorie sublimatum super omnia, illud conficere, tangere, sumere, et in corpus proprium traiicere?

27. Quapropter si offers munus tuum ad altare, quicunque sacerdos, si disponis illud uenerabile et ineffabile mysterium celebrare, et recordatus fueris quod frater tuus habet aliquid aduersum te, ille magnus frater, qui Filius Dei est per naturam, et nobis potestatem dedit filios Dei fieri , et fratres suos per gratiam; qui nos dignatus est uocare fratres suos, per Prophetam dicens: Narrabo  nomen tuum fratribus meis , et rursum post resurrectionem: Ite, dicite fratribus meis , etc. si ille frater habet aliquid aduersum te, si offendisti in illam maiestatem cogitatu, dicto uel facto; si candorem innocentie tue aliqua macula offuscasti, si conscientiam habes uel ualde egram, uel minus bene sanatam; relinque ibi munus tuum, differ mysterium, et uade prius reconciliari fratri tuo, per deuotam cordis contritionem, per puram oris confessionem, per duram corporis in penitentia attritionem, et condignam satisfactionem; laua per singulas noctes lectum tuum, per singula peccata munda 534 conscientiam tuam. Ascende tribunal conscientie tue, sedeas in loco iudicis; te ipsum condemna, et reum constitue. Accedat memoria  peccati accusatrix, actio sit testis, consensus et delectatio aggrauet peccatum siue reatum. Omnia accusent, nichil te excuset. ueniat timor carnifex, et tortor reum cruciet. Sanguinem cordis, scilicet lacrymas, fundat; et sic per iudicium proprium euades diuini iudicii supplicium, iuxta illud Apostoli: Quod si nosmetipsos iudicaremus, non utique a Domino iudicaremur ; et tunc ueniens offeres munus tuum, et placebit Deo super uitulum, cornua producentem et ungulas .



CAPUT XI. Ex ritu legalis purificationis docet studium puritatis.

28. Ritu quoque legalis sacerdotis ingressuri Sancta  sanctorum, fac tibi luterem de speculis mulierum, que excubant ad ostium tabernaculi , ut dum te lauas, si maculam in corpore tuo deprehenderis, abluas. Luterem, sacram Scripturam accipe: mulieres excubantes ad ostium tabernaculi, intellige sanctas animas uigilantes ad introitum regni celestis. Specula earum sunt exempla sanctorum, siue testimonia Scripturarum: in his anime iustorum uelut in speculo se considerant, et quidquid deformitatis in se deprehenderint castigant. Litterarum igitur diuinarum sacris meditationibus iugiter uaca, his tanquam diuinitus illuminatus te oblecta, ibi totum in speculo quodam refulgente considera: si quid in te prauum deprehenderis, corrige; quod rectum, tene; quod deforme, compone;  quod pulchrum, excole; quod sanum, serua; quod infirmum, corrobora. Dominica precepta infatigabiliter lege, inexplebiliter dilige, efficaciter imple: et per hec quid cauendum, quidue sectandum tibi sit, sufficienter instructus agnosce.

29. Ecce habes qualemcunque initialem formam declinandi mala et faciendi bonum; que si tenueris, dabit tibi benedictionem legislator, et eo duce ibis de uirtute in uirtutem ; et ipse erit tibi in Deum protectorem, et in locum refugii, ut saluum te faciat ; et dicet tibi: Ecce ego tecum sum omnibus diebus uite tue, usque ad consummationem seculi . uere erit tecum, quia dabit se ipsum in uiaticum, ne deficias  in uia, donec plene reficiat in patria. Proba igitur te modo predicto, et sic de pane illo sancte Eucaristie edas, et de calice bibas.



CAPUT XII. De triplici sumptione corporis et sanguinis Domini.

30. Huius autem sacratissimi panis, et uenerandi calicis, id est, uiuifici corporis Domini et sanguinis, triplicem esse sumptionem discretus sacerdos ignorare non debet. Una est sumptio sacramentalis et spiritualis; et hec uera, sancta, et sanctificans; beata, et beatificans; uitalis, et uiuificans. Altera tantum spiritualis; et hec nichilominus gratiam confert, auget uirtutes, meritum cumulat. Tertia tantum sacramentalis; et hec damnabilis et condemnans, Deo odibilis et ab eo separans, et nullo modo  beatificans. Sacramentaliter et spiritualiter sumit sanctam Eucaristiam quilibet religiosus sacerdos, ueste nuptiali, id est caritate, decenter ornatus, et nulli mortali culpe obnoxius, ad altare Dei introiens, et sacrum mysterium rite celebrans. Eodem modo, et eodem merito sumit quisque fidelis, qui de manu sacerdotis ipsum sacramentum suscipit. Ipse tamen sacerdos singulari prerogatiua pre aliis insignitur, qui quotidie, dum non impediat aliqua culpa uel infirmitas, habet potestatem Eucaristiam conficere et sumere; aliis uero permittitur tantum certis temporibus de manu sacerdotis communicare. Spiritualiter tantum sumit quisque fidelis, qui est de membris Ecclesie, perseuerans in caritate; quia licet Sacramentum ore non contingat, uirtutem Sacramenti  tamen, id est remissionem peccatorum, et spiritualis gratie infusionem, per fidem et unionem Ecclesie sibi comparat. Sacramentaliter tantum percipit, qui in culpa mortali perdurans communicare presumit; sed is talis socius est traditoris Iude, et melius fuerat, 535 si natus non fuisset homo ille; nisi resipiscat, et digne Deo satisfaciat.

31. De prima sumptione, que est sacramentalis et spiritualis, Dominus dicit: Qui manducat meam carnem, et bibit sanguinem meum, in me manet et ego in eo; et rursum: Qui manducat me, uiuet propter me. De secunda, que est tantum spiritualis, iterum ipse Dominus loquitur: Caro nichil prodest, spiritus est qui uiuificat ; ac si diceret:  Si intelligis tantum carnalem sumptionem absque gratia, nichil prodest, imo nocet; spiritualis uero absque carnali te uiuificat. De tertia, que est tantum sacramentalis, dicit Apostolus: Qui manducat et bibit indigne, iudicium sibi manducat et bibit, non diiudicans corpus Domini , quod est dicere: Non discernens corpus Domini ab aliis cibis.  Hec est salubris distinctio corporis Dominici ab aliis cibis: quia cum alios sumimus, eos corpori nostro incorporamus: cum uero Domini corpus in escam suscipimus, si digne agimus, Domino incorporamur, imo toti in Deum transimus, quia qui adheret Deo unus spiritus est cum eo . Felix uiator, qui tali uiatico reficitur, quod secure reducit eum per uiam, et traiicit in patriam.

32. Ipsis ergo sacerdotibus ministerium suum digna officii exsecutione honorantibus prima sumptio congruit; et per eos tantum aliis fidelibus sumptionis dispensatio competit. Ipsi enim habent claues huius Sacramenti, ipsi sunt ueri mediatores inter Deum et hominem, ipsi sunt uox et organum sancte Ecclesie, ipsi offerunt Deo plebis precationes,  et referunt propitiationes. O quam fidelis promissor! quam uerax exhibitor! quam munificus largitor! Dixisti, Domine Iesu: Ecce ego uobiscum sum usque ad consummationem seculi . Hec uere dixisti. Prope est uerbum, ait Scriptura, in ore tuo, et in corde tuo . uerbum quod in principio erat apud Deum, in fine seculi dignatur esse apud hominem: est in ore, est in corde. Quid propius? quid magis intrinsecum? Est in ore tuo: ergo laus eius semper in ore tuo sit. Est in corde tuo: ergo confitere ei in directione cordis, et noli obliuisci omnes retributiones eius. Quas retributiones eius? Propitiatur omnibus iniquitatibus tuis; sanat omnes infirmitates tuas; redimit de interitu uitam tuam; coronat te in misericordia  et miserationibus; replet in bonis desiderium tuum, dans se ipsum tibi in uiaticum: renouabitur ut aquile iuuentus tua  in resurrectione iustorum, quando se denuo dabit in premium: de quo premio in hoc ultimo capitulo, quod ipse dare dignabitur, styli officio prosequemur.



PARS TERTIA Quod Christus dat se nobis in premium in celo.



CAPUT XIII.


33. Aristotelicum est: Omne sensibile extra sensum positum incertum est. Diuinum est, Quod nec oculus uidit, nec auris audiuit, nec in cor hominis ascendit, que preparauit Deus, diligentibus se ; et illud: Oculus non uidit, Deus, absque te que preparasti diligentibus te ; et Ioannes: Deum nemo uidit unquam . Quid ergo? Si oculis inuisibilia, si auribus inaudibilia, si cordibus inscrutabilia sunt repromissa uite premia, si Deum nemo uidit unquam, qui est lux et premium iustorum; quis de inauditis et penitus incompertis loqui audebit? quis de ineffabilibus fari presumet? Illud unum scio, quod quanto sunt ineffabilia, tanto magis sunt desiderabilia; et omne  quod desideratur, non ualet eis comparari. uerum quia secundum Apostolum, adhuc ambulamus per fidem, et nondum per speciem ; inuisibilia Dei, a creatura mundi, per ea que facta sunt, intellecta conspiciuntur ; ex similitudine rerum que sensibus subiacent, quantumlibet exiliter aliquid loqui tentemus, de ineffabili bono fidelibus et felicibus promisso; de corde nostro plane nichil presumentes, sed de diuinis Litteris que possumus testimonia trahentes.

536 34. Nulli sane sapienti uenit in dubium, quod post hanc uitam, iustorum anime in manu Dei sunt ; anime uero reproborum corruunt in supplicium, iuxta illud: »Qui bona fecerunt, ibunt in uitam eternam; qui uero mala  egerunt, in ignem eternum.«  Est ergo electis duplex causa beatitudinis: alia, deuitatio pene; alia, adeptio glorie. De pena malorum est aliquid perstringendum, ut ea considerata maior bonorum estimetur gloria; quia nullius rei dignitas melius declaratur, quam si eius contrarii prauitas non taceatur. Ex opposito uitio uenustius uirtus elucescit pulchritudinis, ait Isidorus. O homo, cogita omnes mundi cruciatus, et compara gehenne, totum leue erit. Ignis etiam purgatorius, qui non est gehenne, ad modicum crucians, transcendit omnia mundana tormenta. Unde Augustinus super Psalterium: Domine, ne in furore tuo arguas me, neque in ira tua corripias me ; id est, non sim inter illos quibus dicturus es in iudicio: Ite,  maledicti, in ignem eternum . Ne in indignatione tua emendes me; id est, non sit mihi opus igne emendatorio, qui et purgatorius dicitur: qui cum grauior sit omni eo quod pati potest homo in hac uita; cum multi facinorosi per diuersissimos cruciatus luant sua crimina, multique per immania et exquisita tormenta migrauerint ad Dominum 



CAPUT XIu. De penis inferni.

35. Habet quidem infernus, ut ex auctoribus comprobari potest nouem notabilia supplicia, preter alia innumerabilia que continet mala, unde illud:

Malleus, et fetor, cum uermibus, ignis, et algor,
uisio demonica, tenebre, rubor, ignea uincla.
 Erit ibi ignis inexstinguibilis, algor incomparabilis, uermes immortales, fetor intolerabilis, mallei crebro percutientes, tenebre spisse et palpabiles: ubi nullus ordo, sed sempiternus horror inhabitat, ubi cunctorum crimina cuncta cunctis sunt manifesta; aspectus demonum, quos ignem scintillare uident assidue, quo nichil in mundo horribilius et terribilius; ignea uincula omnia membra constringentia;  ardor, inquam, tantus ibi est, quem omnia etiam flumina in unum collecta exstinguere non possent. Unde apud Mattheum: Ibi erit fletus et stridor dentium ; quia fumus de igne excitat fletum oculorum; frigus, stridorem dentium. Ibi si mons igneus immitteretur, in glaciem uerteretur. Peruagantur autem miseri his miseriis deputati; nunc de ardore in algorem, nunc de algore in ardorem, querentes remedium contrariis passionibus in contrariis qualitatibus, nec minus tamen cruciantibus. Hinc beatus Iob ait: Transibunt de algore niuium ad calorem nimium .

36. uermes immortales ibi sunt, serpentes et dracones, horribiles uisu et sibilo, qui ut pisces in aqua, ita uiuunt in flamma; qui miseros affligunt,  et precipue membra illorum peruagantur et rodunt, que precipue peccatis militauerunt: utpote luxuriosis genitalia, gulosis palatum ac guttura, ac similiter de singulis ceteris membris. Unde illud Sapientie: Per que quis peccat, per hec et torquetur . Unde et Isaias: uermis eorum non morietur, et ignis eorum non exstinguetur . Fetor adeo grauis de igne exhalat, qui non minus ardore cruciat. Unde idem Isaias: Erit pro suaui odore fetor ; et Psalmus: Ignis, sulphur, spiritus procellarum, pars calicis eorum . Spiritum procellarum uocat exhalationem fumi et fetoris, que spirant ab igne in uehementia ad instar procelle. Flagellis tanquam malleis incessanter feriuntur, a demonibus sua crimina fateri cogentibus, ut qui  fuerunt hic malorum incentores, ibi eorumdem sint tortores. Hinc Salomon: Preparata sunt derisoribus tormenta . Dilatant enim demones ora sua super miseros in cachinno dicentes: Euge, euge, uiderunt oculi nostri , quia consortium neglexerunt nouem ordinum Angelorum.





TRACTATUS DE STATU uIRTUTUM. 





[NOTA.]

537 Hoc Opusculum nuper editum nobis exhibuit bibliotheca monasterii Letiensis Ordinis S. Benedicti diecesis Cameracensis, ex uetusto codice, cum hac inscriptione: »Bernardus abbas, de Statu uirtutum.« Non est tamen S. Bernardi, sed cuiusdam Benedictini, uti colligitur ex num. 14. Compositum est in gratiam Nouitiorum, ac in tres partes seu sectiones distinctum: quarum prima est de Humilitate; secunda, de Obedientia; tertia, de Charitate.



PRAEFATIO.


Eius inspirante gratia, qui ubi uult et quando uult spirat, et linguas infantium facit disertas, uolo, si possim, de uirtutum statu uariabili quedam que legendo reperi, quedam que a doctoribus meis audiui, simplici sermone colligere, adiungendo etiam si qua forte occurrerint, que fidei non repugnent, et ratione roborentur. Paracletus ergo qui aspirando preuenit, per omnia subsequatur,  cor irradiet, obscura reseret, efficaciam prestet, ad gloriam suam, ad utilitatem meam, ad profectum Nouitiorum, qui de monte superbie in conuallem plorationis descenderunt, qui in lege Domini meditantur die ac nocte. Sed quia humilitas est genitrix uirtutum, et hominis humilitas non ab homine, sed desursum est; ab eius humilitate incipiamus, qui ait: Discite a me quia mitis sum et humilis corde .



PARS PRIMA. DE HUMILITATE.


1. Christus igitur cum in forma Dei esset, non rapinam arbitratus est esse se equalem Deo, sed semetipsum exinaniuit, formam serui accipiens . Exinaniuit, dico, ut fieret minor Patre, minor se ipso, minor Angelo; subderetur hominibus, quin et ipsi Ioseph ut nutritio, et sancte Marie ut matri, iuxta id quod scriptum est: Et erat subditus illis . Exinaniuit etiam se ut non solum homo fieret, sed et pauper. Esuriuit quidem, sitiuit, lassatus est, sed quia uoluit. Tandem exinaniuit se usque ad derisiones, opprobria, flagella; sicut ouis ad occisionem ductus est, et sicut agnus coram tondente se non aperuit os suum. Ecce  speciosus forma pre filiis hominum sine specie et decore, et quasi absconditus uultus eius ab eo et despectus, unde nec reputatus est ab hominibus, sed cum iniquis deputatus est, tanquam leprosus et percussus et humiliatus a Deo. Ipse autem uulneratus est propter peccata nostra, attritus est propter scelera nostra; disciplina pacis nostre super eum, cuius liuore sanati sumus . O ineffabilis Dei clementia, qui proprio Filio suo non pepercit, sed pro nobis omnibus tradidit illum, qui et nobis natus est, et nobis in mundo conuersatus est, et nobis mortuus est, pauper et humilis in conuersatione, pauper et humilis in cruce, nostra participans, sua tam benigne dispensans, ut secundum uitam eius esset nostra conuersatio, et in morte  eius nostra redemptio!

2. Ecce Dei humilitas incomparabilis, quia comparationem dignam non recipit; inestimabilis, quia estimari non potest; ineffabilis, quia uerbis explicari non potest, ut Deus et Dominus omnium fieret homo et seruus omnium, inuisibilis uideretur, panis Angelorum aleretur, uirtus celorum infirmaretur, uita moreretur; sed huius mysterii causa est, Dei iustitia et misericordia. Superbia quippe hominem prostrauerat, sed Deo digne satisfacere non poterat nec homo qui debuit, nec angelus qui non debuit, sed nec alia creatura ad hoc fuit idonea. Iuste igitur ac misericorditer Deus homo factus est: misericorditer quidem quantum ad Deum, qui nichil homini nisi penam debuit; iuste uero quantum ad  hominem, quia homo Deo peccauerat, ut eius humilitas superbos humiliaret, et eius sapientia excecatos illuminaret, frigidos igniret. Ipse est enim uia, ueritas et uita . uia utique conuersationis, ueritas doctrine, uita 538 beatitudinis. uia sine qua uel non, uel male itur; ueritas, sine qua uel non, uel male discitur; uita, in qua bene uiuitur, sine qua omnino male uiuitur. Ipse est enim Dei uirtus, et Dei sapientia: et quia Dei uirtus est, prestat suis efficaciam per quelibet aduersa transeundi; et quia Dei sapientia est, prestat intelligentiam.

3. Sed ecce memorie occurrit quod angelus per superbiam de celo cecidit, non descendit. Ille cecidit  ad suam et suorum perniciem, Christus descendit ad electorum suorum exaltationem. Superbia de angelo fecit diabolum, humilitas Christi de filiis diaboli fecit filios Dei. Superbus diabolus cum suis de celo cecidit in infernum; Christus humilis cum suis regressus ab inferis celum ascendit. uides ergo quanta sit in una Christi persona hominis sublimitas sine hominis merito, et Dei humilitas sine Dei debito, caritas sine modo, exemplum sine exemplo. Si ergo Deus humiliatur in terra, cur adhuc homo superbit, puluis et cinis, uermis, putredo, qui hodie extollitur, et cras non inuenitur? Preponit autem se Christo, qui in hac terra est superbus, ubi Christus inuentus est humilis. uerumtamen si ascenderit usque in celum superbia, et nubes caput  eius tetigerit, ut sterquilinium in fine perdetur; et quo altius ascenderit ante homines, eo deterius ruit ante Deum; humilitas uero quo humilius descendit ante homines, eo altius ascendit ante Deum. Humilitas humilis Dei est amicus, amicus uero Dei omnis ascendit, iuxta id quod scriptum est: Amice, ascende superius . Unde et omnis humilis procul dubio ascendit, nec aliquo modo uera humilitas nouit casum; semper enim in imo est, et propriam contemnit excellentiam. Si enim humilitas et superbia contrarie sunt; superbia autem est amor proprie excellentie: recte humilitas est contemptus proprie excellentie. Sicut enim superbia est uitium, quo homo excecatus sibi ipsi placet, cum et in hoc displiceat Deo et hominibus; sic et  humilitas est uirtus, qua homo illuminatus sibi ipsi displicet, in quo profecto et Deo et hominibus placet.

4. Est autem humilitas alia incipiens, alia proficiens, alia perfecta. Incipiens in nouitiis, proficiens in bene pugnantibus, perfecta in emeritis. Est alia sufficiens, alia abundans, alia superabundans. Illa humilitas est sufficiens, qua homo subdit se maiori et non prefert se equali. Illa est abundans, qua homo subdit se equali, et non prefert se etiam minori [suppl. tertia definitio]. Sed illa que sufficiens est, recte genitrix uirtutum dicitur, qua homo incipit penitendo peccata sua confiteri, et subdere se maiori. Humilitas uero abundans et superabundans, et nutriunt uirtutes, et custodiunt et ampliant. Septem  modis diuersificatur humilitas. Est enim humilitas in depositione temporalium possessionum. Sequuntur alie sex, due in uoce, due in corpore, due in corde. Due in uoce, quia et humilis contra uerbum impatientie pacifice, et contra uerbum iactantie loquitur humiliter. Due in corpore, quia et uilitas est in habitu, et mortificatio in carne. Due in corde, quia et commune consilium preponit proprio; et propria uoluntate postposita, alterius se subiicit imperio.

5. Humilitas quasi quedam fouea est subterranea in qua thesaurus uirtutum tutissime reconditur, ubi nec predonum uiolentia irruit, nec fures effodiunt et furantur. Est etiam humilitas clypeus  impenetrabilis, quo protegimur spiritualiter; gladius indeficiens ex utraque parte feriens: quia et exterior humilitas exteriores inimicos salubriter percutit ut peniteant, et interior humilitas 539 inuisibiles inimicos fortiter percutit, ut nichil proficiant, imo ut deficiant. Unde et recte humilitas cordis murus dicitur contra inuisibilia tentamenta; et humilitas corporis, antemurale contra exteriora impedimenta. Dicitur etiam humilitas turris fortitudinis a facie inimici; quia quemadmodum turris in aliqua ciuitate est pulchritudo et munimentum ciuitatis, sic humilitas est pulchritudo et munimentum cordis.

6. Est etiam inutilis humilitas, qua homo et ab opere se retrahit, et sub silentio abscondit, quia  timet uilescere, si forte sibi obiiciatur id unde conscientia metuit. Est et alia humilitas non edificans, sed destruens, cum aliquis loco uel tempore non congruo dictis uel factis immoderate se deiicit, illis etiam quandoque intuentibus qui leuiter scandalizantur. Est et humilitas simulata hypocritarum, qui speciem humilitatis pretendunt in habitu, de eadem specie ostensa superbientes; et cum in occulto cordis superbiant, ante oculos hominum uolunt uideri humiles, dolose agentes, quemadmodum aurifex dolosus, si annulum argenteum deauratum uendat pro annulo aureo.

7. Notandum autem est quia humilitas alia est simplex, nec laudibus hominum effertur; alia est uirtutibus ditata, nec tamen ab hominibus honorata  est; alia ab hominibus honorata, nec tamen uirtutibus ditata. Ille simplicem dicitur habere humilitatem, qui nec uitiis subiacet, nec uirtutum copia fulcitur unde superbiat nec in his que preualet, alicui se prefert. Cum uero humilitas ab hominibus uel honoratur, uel despicitur, grauiter impugnatur; quia et laus humana, quamuis non queratur, tamen oblata delectat; et uituperium, quamuis cum deest quandoque non timeatur, tamen cum adest uulnerat improuidum.

8. Pretereundum autem non estimo, quod humilitatis uirtus ideo inter alias uirtutes eximia dicitur, quia hanc in se unicus Dei Filius ad exemplum nobis maxime exhibuit, et per hanc uirtutem omnes  laquei multiformis proditoris declinantur. Cum enim Antonius omnes inimici laqueos contra se uideret extensos, et admirando quereret quis eos euadere posset, diuina uoce responsum est ei sic: »Sola humilitas.«  Quisquis autem es, qui sine uirtute humilitatis uirtutes congregas, sic es ut ille qui puluerem in uento portat. Si autem uis sublime uirtutis ostendere, noli sublime sapere, et tunc illud quod egeris, esse monstrabis excelsius. Noli te putare quidquam fecisse cum feceris, et plenissime cuncta fecisti. Noli tuorum corrumpere fructus laborum. Noli cursum in inane dirigere, ne post mille circuitus mercedem laboris amittas. Si enim  laudandum te esse dixeris, culpabilis effectus es, etiamsi fueras ante laudabilis; si uero inutilem esse te fatearis, factus es utilis, si fueras etiam ante culpabilis.

9. Propter quod necessarium est ad humilitatem conseruandam, si adest, uel ad eam adipiscendam, si deest, ut diligenter consideres non bona tua, sed mala tam occulta quam publica; attendas etiam aliorum non mala sed bona: et si quandoque non apparent in publico, fortasse latent in occulto, quod pium est suspicari. Sic fit utiliter, ut temetipsum deprimendo, alium exaltes sicut econtrario superbus bona sua attendendo, si qua sunt, et non mala que multa sunt, attendendo etiam mala aliorum et non bona, et alios deprimit, et se ipsum  exaltat. Unde necessaria nobis est quedam preteritarum obliuio uirtutum, quod sic intelligo, ut nunquam alicuius uirtutis meminerimus. uirtutum namque memoria ad simplicem laudem Dei relata, non solum reprehensibilis non est, sed laudabilis est. uerumtamen bona tua dum in hominum notitiam frequenter prodeunt, caue ne quis forte ea diripiat: quod Phariseus passus est in lingua, bona sua circumferens, unde ea et diabolus rapuit. Aliis enim exprobrando Deum laudare, non est gratiarum actio, sed sola uirtutum euacuatio.

10. Caueamus igitur de nobismetipsis dicere aliquid gloriose; hoc enim nos, et Deo et hominibus odibiles facit: idcirco quanto magis fecerimus bona, tanto de nobis minora dicamus. Quando  enim sancta aliqua fecerimus, 540 habemus procul dubio Deum debitorem: quando uero nichil nos arbitramur operatos amplius etiam meremur de tali affectu, quam propter opera sua que fecimus. Ita uirtutum omnium merita bonum humilitatis exsuperat. Que si non adsit, nec ille poterunt esse laudabiles: quod si adsit humilitas, etiam uirtutes alie cum ipsa humilitate proficiunt. Quod melius ostendimus, si Patrum exempla subiungimus.

11. Centurio Domino cor suum humilians dixit: Non sum dignus ut intres sub tectum meum ; et propterea dignus effectus est. Sic et Paulus ait: Ego sum minimus apostolorum, qui non sum dignus uocari Apostolus ; et ideo  ante Deum et homines magnus inuentus est. Ita etiam mulier que se ad pedes Domini humiliter inclinauit, postmodum a Deo sublimata est, ut et ad caput Domini ungendum admitteretur, et sicut resurrectionis Domini Apostolis prenuntia, ac per hoc Apostolorum apostola. Sic et Dauid dum saltaret nudus coram Domini arca, et contemneretur a Michol filia Saul, speciem humilitatis pretendens in habitu, uirtutem humilitatis retinuit in corde, quam et uerbo humilitatis nobis intimauit dum diceret: Ludam et uilior fiam plus quam factus sum, eroque humilis in oculis meis . Sed in hoc humilitas eius eximia apparuit, quod cum esset  miles fortissimus, et rex futurus, non se militi comparauit, sed pulici et cani, non uiuo sed mortuo, dum loqueretur regi Saul sic: Quem sequeris, rex Isrel? quem sequeris? Pulicem unum et canem mortuum . Merito ergo humilitatis sue translatus est de seruitute ad regnum. Sic et Publicanus orans in templo, et a Phariseo condemnatus, conscientia cor accusante non audebat oculos ad celum leuare, sed percutiens pectus suum dicebat: Deus, propitius esto mihi peccatori ; unde etiam a templo descendit magis iustificatus quam Phariseus. Sic et Petrus cum esset Apostolorum princeps, erat omnium humillimus. Unde et tanti meriti fuit apud Deum, ut umbra corporis sui obumbrante sanarentur infirmi .

12. Sic et Ioannes Baptista cum esset annuntiatus per angelum, et Spiritu sancto repletus adhuc ex utero matris sue, et nondum natus precursoris officio Dominicum sentiret aduentum, deinde iam iuuenis cum esset mundi contemptor, eremique cultor, habitu incultus, abstinentia singularis, predicator eximius, Baptista Domini, martyrio rubicundus, uirginitate candidus; et post uirginis Filium, et Matrem uirginem electus ex millibus, unde etiam ut ipse Christus esset estimabatur a populo; cum, inquam, talis ac tantus esset, ne per inanem gloriam raperetur super se, elegit solide subsistere in se. Confessus est enim, et non negauit; confessus est, Quia non sum ego Christus . Sed  quia ueritatem humiliter confessus est, adhuc ad perfectiorem humilitatis gradum ascendit. Ait enim: uenit post me fortior me, cuius non sum dignus soluere corrigiam calceamentorum eius . Que si simpliciter ad litteram intelligantur, satis grata apparet humilitas. Secundum uero spiritualem sensum sic exponitur. Per calceamentum Domini, incarnatio Domini intelligitur, sicut per Psalmistam Dominus ait: In Idumeam extendam calceamentum meum ; id est, In mundo incarnatus apparebo, quod et factum est, ac per hoc sibi alienigene subditi sunt. Ioannes autem se indignum confessus est ad hoc ut solueret corrigiam calceamentorum Domini, id est, ut mysteria Incarnationis eius aperiret; in quo tanta creditur humilitas  eius, ut omni sacerdoti se supponeret, quorum officium est Incarnationis mysteria aliis aperire. Quia autem inter natos mulierum non est inuentus Ioanne humilior, ideo nec maior. Secure ergo Ioannes multiplicem thesaurum uirtutum in foueam humilitatis abscondit.

13. Sic et Maria, quam stellam marinam appellamus, cum esset ex progenie orta regali, totius probitatis forma; hominum et domina et mater, Angelorum regina, uirginum uirgo fecunda, deifica, nec similem habens primam, uel subsequentem, quippe templum Domini, sacrarium Spiritus sancti, quam splendor elegit paterne glorie; cum esset, inquam, talis ac tanta, non se de donis celestibus  extulit, sed humilitatem quam exhibuerat 541 Gabrieli archangelo, etiam hominibus exhibere curauit, quando Dominum et hominem gestans in utero, Elisabeth cognate sue, tanquam uirgo iuuencula, mulieri prouecte etatis, seruitutis officium humiliter impendit: et cum esset humilis et uirgo, non uirginitatem, sed humilitatem suam Dominus respexisse dicitur. Exsultauit spiritus meus, inquit, in Domino Deo salutari meo, quia respexit humilitatem ancille sue . O humilitas, per quam femina mater Dei effecta est, per quam Deus de celo descendit ad terras, per quam anime de inferno ad celum translate sunt. Hec est scala proposita uobis a Deo, per quam ascenditur de terris ad celum. Per hanc ascenderunt patres  nostri, per hanc et nos ascendere oportet, alioquin non ascendemus.

14. Sed pretereundum non est, qualiter gradus humilitatis dispositi sunt in Regula beati Benedicti. Dicit autem quia ad primum humilitatis gradum pertinet timor; ad secundum, non amare propriam uoluntatem; ad tertium, obedientia; ad quartum, in obedientia patientia; ad quintum, cogitationes patri reuelare; ad sextum, omni uilitate et extremitate esse contentum, et se ipsum iudicare ad omnia iniuncta operarium indignum; ad septimum, non solum lingua pronuntiare, sed etiam corde credere se omnibus inferiorem et uiliorem; ad octauum, nichil agere nisi per communem regulam monasterii et per maiorum exempla; ad nonum, linguam sub taciturnitate  cohibere usque ad interrogationem; ad decimum, non esse promptum in risu; ad undecimum, si, cum quis loquitur, leuiter et humiliter cum grauitate, et pauca uerba et rationabilia loquatur; ad duodecimum, ut quis non solum in corde humilis, sed ipsam humilitatem signis congruis exterius uidentibus ad exemplum demonstret, in uestium uilitate et uultus simplicitate .

15. Sed cum multis modis diuersificetur humilitas, sicut mihi uidetur, una est humilitas; secundum effectus interiores et effectus exteriores multipliciter crescit: quemadmodum unus et idem homo cum transeat de infantia ad pueritiam, de pueritia ad iuuentutem, inde ad senium per diuersas etates; unus homo est, non plures homines, sed unus: et  sicut ex una arboris radice procedit stipes, et ex stipite rami, ex ramis flores et folia, et inde fructus; ita ex una humilitatis radice procedunt bona opera, tanquam rami; paupertatis habitus, et uerba religiosa, tanquam flores et folia; deinde gaudium in Spiritu sancto, tanquam bone arboris fructus. Est ergo, si recte perpendo, uirtus humilitatis in corde, species humilitatis in ore, labor humilitatis in opere, fructus humilitatis hic et in peruentione. Dat enim Deus gratiam pro gratia, quia et in presenti super humilem et quietum requiescit Dominus, et quanto quisque in hac terra fuerit humilior, tanto in regno constituetur gloriosior. Hec de humilitate diximus propter Nouitios, ut sciant humilitatem esse fundamentum  in quo oportet reliquas uirtutes fundari.



PARS SECUNDA. DE OBEDIENTIA.

16. Quia ergo humilitatem soror obedientia inseparabiliter comitatur, aliquid de obedientia dicamus. Sed obedientie bonum per inobedientie malum lucidius declaratur: quantum enim inobedientia crescit in malo, tantum obedientia crescit in bono. Inobedientia enim amplectitur omne malum. Inobedientia de angelo fecit diabolum, primos parentes de paradiso expulit, innumeros postea tradidit in inferno; bona euacuat, mala multiplicat, idolum in corde fabricat. Nolle acquiescere, scelus est idololatrie. Sed peccatum quale sit et quantum, in primo  parente euidenter perpenditur. Deus ergo homini quem posuit in paradiso uoluptatis, diuersi generis fructus plures et optimos ad esum concedens, solummodo lignum scientie boni et mali interdicit. Certum est autem arborem illam non fuisse cibo noxiam: neque enim qui fecerat omnia bona ualde, in paradiso instituerat aliquid mali; sed ut per melius obedientie meritum homo bene conditus cresceret, dignum 542 fuerat, ut etiam a bono prohiberetur, quatenus hoc quod ageret, uerius uirtus esset, quanto et a bono cessans Auctori suo se subderet, humilius exhiberet, et ei promerendi Dominum suum uirtus esset obedientia ipsa: quam possum uerissime dicere solam esse uirtutem omni creature rationabili degenti sub Dei potestate; primumque  esse et maximum uitium ad ruinam, hominem sua potestate uelle uti, cuius uitii nomen est inobedientia. Non esset ergo unde se Dominum habere cogitaret atque sentiret, nisi ei aliquid iuberetur. Lignum autem scientie boni et mali, a quo prohibitus fuit Adam ne comederet, anime medietatem, id est ordinatam integritatem, designat in nobis; que tanquam arbor in medio paradisi plantata dicitur, et lignum scientie boni et mali uocatur; quia si anima que se debet in anteriora extendere, id est in Deum, ei posteriora obliuisci, ad se ipsam, deserto Deo, conuersa fuerit, et sua potentia sine Deo frui uoluerit, et hoc peccatum eius pena fuerit consecuta; mox experiendo discet quid interest inter bonum quod deseruit, et malum quo cecidit; et hoc erit ei  gustasse de ligno scientie boni et mali.

17. Peccatum autem Ade grauissimum fuit, quia cum in honore esset, non intellexit ; id est, cum esset ad imaginem et similitudinem Dei creatus, noluit obediens permanere, sed magis audiuit uocem uxoris sue, quam Dei, et uiso peccato apostate angeli et eiusdem peccati pena , superbia obcecante cor suum, posuit et ipse sedem suam ad aquilonem, ut esset similis Altissimo. In pace quidem factus fuerat locus eius, et habitatio eius in Sion; sed quia pacem perdidit uolens, dolores multiplices coactus est sentire nolens. Descendit enim ab Ierusalem in Iericho, et incidit in latrones,  qui etiam despoliauerunt eum, et plagis impositis abierunt semiuiuo relicto. Qui enim uisionem pacis deseruit, huius mundi defectus per experimentum didicit. Latrones autem, id est spiritus maligni, tunica immortalitatis spoliauerunt eum. Grauiter etenim uulneratus est, quia grauiter peccauit; sed semiuiuus relictus est; quia enim peccauit, quasi mortuus est, et quia rationem non perdidit, quasi uita remansit. Ideo autem peccatum suum grauissimum fuit, quia non cegit eum peccare uel necessitas, uel fragilitas ipsius, uel ignorantia boni. Ignorantia non cegit eum, cum nec multa fuissent ei iniuncta, sed unum: et iterum uidens Deum facie ad faciem, in memoria labi non potuit. Item fragilitas non cegit eum, quoniam ipse habuit liberum arbitrium, non  depressum, sicut postea, sed sancti Spiritus illuminatione corroboratum, et ita per gratiam Dei confirmatum, ut non peccaret si peccare nollet. Iterum egestas non cegit eum, quoniam neque fame, neque siti, neque alia miseria uexabatur; et si uellet aliquo fructu uesci molestias passionum preueniendo, erant in paradiso diuersi fructus, quibus licenter uesci poterat. Quorum fructus alius obuiauit fami, alius siti, alius aliis passionibus: quibus omnibus propositis, tanquam essent prohibitu, illum fructum, quo uoce Domini fuerat interdictus, appetiit tanquam esset ei iniunctum, ut illo fructui uesceretur; et ideo quia uoluntate sola a Creatore recessit, et omnes posteri sui hac peste interfecti sunt: grauissime enim deliquit.

 18. Sed et hoc notandum, quia sicut beatus Augustinus testatur in Enchiridion, in hoc peccato multa criminalia comprehenduntur peccata. Quod enim Adam scienter se contra Deum erexit, superbia magna fuit; quod autem plus quam sibi suffecit appetiit, auaritia fuit. Non est enim auaritia tantum pecunie, sed et altitudinis. Quia se ipsum in mortem precipitauit, homicidium fuit; quia uero semetipsum amando, ab amore sponsi celestis alienauit, adulterii crimen incurrit; et quia cibum uetitum usurpauit, furtum fecit: et quia Deo non credidit, sacrilegium fecit . Hec et alia consimilia etiam in nobis inueniuntur, cum scienter contra obedientiam agimus.

19. O inobedientie horrendum malum! Omnis  enim qui propria conscientia accusante contra obedientiam 543 agit, quantum ad se pertinet, nec Deo, nec homini subditus esse uult, sed similitudinem Dei appetens rapinam facit; cui sicut uoluntas Dei inuicta est et nulli subiecta, ita a nullo uult uinci, nulli sponte subiici, quia nec Deo. Cum ergo nolit Deo subiici, et constans sit quia Deus esse non possit, se uult parifacere Deo, uel preesse: et hoc quidem malum est, illud peius, utrumque stultissimum. Non solum autem in maioribus, sed etiam in minoribus culpis quam grauis sit inobedientie culpa, facile perpendere est. Quia enim Ionathas, etiam nesciens patris imperium, parum mellis gustauit illo die, quo omnibus interdictum fuit a Saule ne comederent,  diuina gratia a Deo subtracta est, ut uictoria tunc penitus intermitteretur; quoniam culpam tam grauis pena subsecuta est, ut Ionathas absque retractatione moreretur, nisi totius populi precibus liberaretur . Legitur etiam, quod quidam Prophetarum mandatum acceperat a Deo ne comederet, donec reuerteretur inde quo missus fuerat. Superuenit autem quidam alius propheta, dicens sibi Dominum apparuisse, quod et ex dominico precepto comedere deberet ostendit. Quo sermone Propheta deceptus, credidit, et comedit; et in quo se obedire credidit, inobediens fuit: cuius inobedientie culpam talis subsecuta est pena, ut eum in itinere leo perimeret. uerumtamen in morte peccatum inobedientie solutum est, quod per hoc indicatur, quia  leo qui Prophetam exstinxerat, postmodum nec cadauer, nec asinum suum tangere presumpsit . Quod si tam grauiter delinquitur, cum per ignorantiam inobedientia fit; quam horribiliter peccat qui conscientia accusante obedire contemnit? Ergo, ut predictum est, per inobedientie malum quantum sit obedientie bonum euidenter perpenditur.

20. Nunc autem simpliciter obedientiam describamus, subiungendo breuiter eius diuisiones, et que sunt que obedientiam impediunt, que iuuant, que sit eius proprietas, et que dignitas, que perfectio, quod meritum. Est ergo obedientia uirtus, qua homo, propria uoluntate postposita, animo amplectitur iniuncta opere implenda, nisi obstiterit causa inuincibilis,  uel prelati auctoritas idem prohibens quod iniunxerat. Obedientia alia perfecta, alia imperfecta. Imperfecta est, que usque ad mortis terminum non pertingit. Perfecta est, que morte non consumitur, sed consummatur. Item obedientia alia est magni meriti, alia parui meriti, alia nullius meriti, cum tamen obedientia uideatur. Magni meriti est, cum secundum quod beatus Gregorius disserit , obedientia in aduersis aliquid habet ex suo, id est ex desiderio amplectitur aduersa. Parui meriti est, cum quis in aduersis inuitus obedierit. Nullius meriti est obedientia in prosperis, cum obedientis animus ad eadem prospera anhelat. Item obedientia alia est uenalis, alia seruilis, alia filialis.  uenalis est, que ad quodcunque temporale commodum, uel ad mundi gloriam respicit. Seruilis est, que fit quocunque timore non casto. Filialis est, que ad solam caritatem respicit. Obedientia filialis est ualde bona; obedientia seruilis nec ad salutem sufficit, nec est ualde mala; obedientia uenalis ualde mala est, illa maxime qua nititur homo ad prelationis culmen fraudulenter attingere; ut qui subiectus humilitatis signa pretendit, aliis prelatus cornua superbie ostentat malitiose. Item debemus subiecti obedientiam, primum Deo, deinde prelatis, postmodum ad inuicem. Deo, ex necessitate; prelatis, ex potestate, quia eis nosmetipsos sponte subiecimus; ad inuicem, ex caritate.

21. Item obedientia dux est nobis ad uirtutes, dux  ad sapientiam, dux ad martyrium, dux ad patriam nostram. Dux dico est ad uirtutes, secundum illud Gregorii: »Obedientia sola est que ceteras uirtutes menti inserit, insertasque custodit .« Alibi dicit, quia obedientia fidei meritum possidet, sine qua infidelis quisque conuincitur, etiamsi fidelis esse uideatur. Dux est ad sapientiam iuxta illud: Concupisti sapientiam? serua mandata . Dux est ad martyrium, quia qui uere et perfecta uult obediens esse oportet eum grauissimas cordis et corporis passiones perpeti; sed magna nobis est consolatio, quia si compatimur conregnabimus, et quia secundum 544 multitudinem dolorum nostrorum consolationes Dei letificabunt animas nostras: et quemadmodum filii Ionadab propter obedientiam quam  exhibuerant patri suo, scilicet ne uinum biberent, et ut manerent in tabernaculis, benedictionem meruerunt a Domino ; ita et quicunque prelatis suis perfectam exhibent obedientiam, benedictionem merentur a Domino, utique triplicem; quia prima est uirtutum benedictio iuxta illud Psalmiste: Multiplicabis in anima mea uirtutem ; secunda est, ut anima exiens a corpore statim transeat ad requiem; tertia est, ut in resurrectione iustorum omnis obedientie filius stolas binas recipiat, iuxta illud quod scriptum est, scilicet, In terra sua duplicia possidebunt . Amplius, ueram obedientiam comitatur caritas, simplicitas, concordia, quod per hoc nobis figuraliter innuitur, quod postquam Iob de infirmitate conualuit, unusquisque  amicorum suorum obtulit ei inaurem auream unam, et ouem unam . Sed quid per inaurem, quod instrumentum est aureum, nisi obedientia? quid per ouem, nisi simplicitas, designatur? Et quare inauris aurea, nisi quia aurum caritatem significat, sine qua obedientia esse non debet! et cur inauris una et ouis memoratur una, nisi quia unitas per concordie uinculum caritati et simplicitati coniungitur? Tanta enim concordia omnia nostra dirigi debent, ut nostro uitio scandalum diuisionis in Ecclesia non fiat.

22. Amplius, amor seculi et amor priuatus ualde impediunt obedientiam, et ualde roboratur obedientia, si quis est contemptor seculi et sui. Sunt autem  he proprietates obedientie, ut subiectus obediat, non trepide, non tepide, non cum sermone nolentis, sine mora et usque ad mortem. Et hec est perfectio obedientie, propter quam perfectionem dictum est, Usque ad mortem. Alius enim permanet in obedientia usque ad uerborum contumeliam, alius usque ad damna rerum; alius usque ad corporis passiones, alius usque ad mortem: et hic solus ad perfectionem obedientie pertingit. Et notandum quod obedientia nobis usque ad mortem seruanda precipitur. Ne igitur nobis usque ad presentis uite terminum obedientia laboriosa appareat, Redemptor noster factus est obediens usque ad mortem. Quid ergo mirum si homo peccator obedientie in uite huius breuitate se subiicit, quando hanc et ille qui  obedientes remunerat, non reliquit? Sed et hoc pretereundum non est, quod primis parentibus dictum est: Ex omni ligno paradisi edite; de ligno autem scientie boni et mali ne tetigeritis . Qui enim ab uno quolibet bono subiectos uetat, necesse est ut multa concedat, ne obedientis mens funditus intereat, si ab omnibus bonis repulsa ieiunat. Omnes enim paradisi arbores ad esum concessit, cum ab una prohibuit, ut creaturam suam quam nolebat exstingui, tanto facilius ab una restringeret, quanto ad cunctas latius relaxaret.

23. Quod autem superius dictum est , obedientem non solum ex precepto, uerum etiam ex proprio desiderio aduersa tolerare; in prosperis autem de suo omnino nil habere debere; ueraciter  affirmare possumus, si Moysen et Paulum ad medium deducamus. Moyses namque cum in deserto oues pasceret, a Domino per angelum in igne loquentem uocatus est, iussusque est ut omnium Isrelitarum multitudini preesset; sed quia apud se mente humilis exstitit, oblatam protinus tanti regiminis gloriam expauit, moxque ad infirmitatis patrocinium recurrit, dicens: Obsecro, Domine, non sum eloquens ab heri et nudiustertius, ex quo cepisti loqui ad seruum tuum, tardioris et impeditioris lingue factus; et se postposito alium deposcit, dicens: Mitte quem missurus es . Ecce cum auctore lingue loquitur, et ne tanti regiminis potestatem suscipiat, elinguem se esse causatur. Paulus autem sic ait: Ego non solum alligari, sed et in  Ierusalem mori paratus sum pro nomine Iesu ; neque enim facio pretiosiorem animam meam quam me . Ierosolymam ergo pergens aduersa cognoscit, et tamen hoc libenter appetit: audit quod timeat, sed ad hoc ardentius anhelat. Moyses itaque ad prospera de suo nil habet, quia precibus renititur, ne Isrelitice plebi preferatur; Paulus ad aduersa 545 etiam ex suo uoto deducitur, quia malorum imminentium cognitionem percipit, sed deuotione spiritus etiam ad acriora feruescit. Ille presentis potestatis gloriam Domino uoluit iubente declinare; iste Domino disponente per dura et aspera studuit ad grauiora properare. Preeuntium ergo uirorum exemplo instruimur utiliter, ut si obedientie  palmam apprehendere ueraciter nitimur, prosperis huius seculi ex sola iussione, aduersis autem ex deuotione militemus.

24. Et notandum quod quantum ex humana ratione colligi potest, sicut nulla mala a prelatis ex precepto iniungi debent, sic nec omnia bona, sed media bona, que quasi ex nostra potestate nobis a Domino data sunt, uerbi gratia ut legere, scribere, loqui, silere, laborare, cessare, et consimilia. Sed, sicut predictum est, non omnia bona precipienda sunt. Quis enim audeat per obedientiam iniungere omnia relinquere, uirginitatis uotum, in uirginitate manere, inimicum diligere, mori pro proximo? quanquam si quis habeat fidem sicut granum sinapis, possit ac debeat etiam amplecti ea que impossibilia  secundum humanam rationem uidentur, si sibi a prelato iniungantur. Multi enim sanctorum, humanam rationem fide transcendentes, supra aquam ambulauerunt, et montes de locis suis remouerunt.

25. Nunc que sit obedientie dignitas restat ostendere. Dignitas uero obedientie simillima Deo est. Qui enim simpliciter caritatem seruat in moribus, similitudinem Dei tenet. Qui autem cum caritate etiam ieiuniis, uigiliis, et aliis uirtutum laboribus uigilanter insistit, Deo similior est. Qui uero cum his omnibus sub alterius potestate, obedientie uinculo semetipsum ligat, et ad uoluntatem et imperium magistri per omnia pendet, obedientiam seruans usque ad mortem, Deo simillimus est. Meritum autem  obedientie in regno erit uite, tantoque illic quisque constituetur sublimior, quanto hic in ipsa obedientia manet perfectior; et illi maxime merentur sublimari a Deo, qui uirginitatem obedientie usque ad mortem seruant. uirginitatem obedientie uocamus obedientie incorruptionem, scilicet cum quis ex quo magistro se subdidit, nulla hora uel actu, uel uoluntate fuit inobediens: et sicut in regno uite omnes qui carne et spiritu uirgines permanserunt, uirginitatem tamen obedientie non seruauerunt, canticum nouum cantabunt Agno, non tamen canticum uirginitatis obedientie; sic e conuerso omnes qui in uirginitate obedientie permanserunt, et uirginitatem carnis et spiritus non seruauerunt, etsi non canticum uirginum, canticum tamen uirginitatis  obedientie cantabunt coram Domino et Agno.

26. Magna est ergo uirtus obedientie, que de corruptis quodammodo uirgines facit. Hec uirtus milites Christi ducit per ignem et aquam, ut transeant in refrigerium probat eos, probatosque reddit perfectos, et quia perfectos, ideo uictores: uir enim obediens loquitur uictorias . Obediens enim quotiescunque aliquid asperum et difficile ei iniungitur, si gladio precepti se ipsum mactat et Domino sacrificat, magnam loquitur uictoriam, quia se ipsum uincit. Multo enim melior est obedientia quam uictime ; quia per uictimam mactatur aliena caro, per obedientiam uero mactatur propria  uoluntas. uir obediens hilariter et fiducialiter orat; quia, sicut per beatum Augustinum dicitur: »Melior est oratio una obedientis, quam decem millia contemptoris.«  Obedientia quidem orationem dirigit ad celum, que sine obedientia non ascendit ad Dominum, sicut et lapis proiectus ad celum non attingit. uir obediens confidit ut leo: et quemadmodum leo non uiribus aliis, sed in uiribus proprii pectoris confidit, nec ad alicuius bestie pauet occursum; ita et uir obediens non in aliorum oratione et uita, sed in propria conscientia gloriatur, iuxta illud Apostoli: Gloria nostra hec est, testimonium conscientie nostre , nec ad malarum bestiarum pauet occursum. Si enim occurrit ei spiritus auaritie uel superbie, uel  fornicationis, uel quilibet alius malignus spiritus qui dicat: Incuruare ut transeamus ; ipsa obedientie uirtus sic ipsum roborat, ut non incuruetur, sed uictor transeat. Nec mirum. Est enim uirtus obedientie salus omnium fidelium; obedientia 546 est genitrix omnium uirtutum; obedientia est inuentrix regni celorum; obedientia est celum aperiens, et hominem de terra eleuans; obedientia est cohabitatrix Angelorum; obedientia est sanctorum omnium cibus: ex hac enim sancti ablactati sunt, et per hanc ad perfectionem uenerunt.

27. Item sunt alii modi qui ad obedientiam pertinere uidentur, cum tamen ueritas obedientie in eis non sit. Sunt enim qui magistrum sibi eligunt idiotam, non ut ei obediant, sed ut eam secundum suam carnalem  uoluntatem flectere ualeant; uel eligunt litteratum, qui carnaliter uiuat, et carnaliter diligat obsequentes. Hi ergo qui non ut Domino placeant, sed pro concupiscentiis suis nutriendis in exterioribus obedire uidentur, recte Ismelite dicuntur. Ismelita namque interpretatur sibi obediens. Est et obedientia ex nimia simplicitate descendens, quam fatuitatem appellamus, cum quis tam in malis quam in bonis obedire contendit; cum scriptum sit: Malum per obedientiam nunquam fieri debere, sed bonum aliquando intermitti. Et est obedientia semetipsam indiscrete excedens, cum quis nimia subtilitate deceptus decernit que sibi prelatus iniungere debeat, et que minime. Est et obedientia precisa, cum quis sibi bonum preeligit, ut a prelato sibi iniungi postulet , sed per impatientiam frangitur cum a prelato denegatum fuerit. Quod si humiliter bonum quod desiderat, prelato suggerat, et cum denegatum fuerit immotus permaneat, bonum est. Item est obedientia superbie simul et stultitie peste deprauata, ex propria uoluntate descendens, cum quis in bonis apud semetipsum que facturus esset, si iniungerentur ei, et que minime . . . Et quandoque contigit, ut illa bona que facere non uult, ei prelatus nunquam iniungat, et tamen propter stultam cordis deliberationem et inobedientiam apud Deum reus mortis tenetur. Sed et hoc notandum, quod quandoque magister aliquid discrete iniungit, et discipulus nullo modo acquiescit; sed quasi consilium  melius daturus, uoluntatem magistri uoluntati sue subiicit, cum propriam uoluntatem et proprium consilium sub uoluntate et imperio magistri flectere debeat. Longe ergo ab itinere obedientie errore ducitur deuio, cum semetipsum magistrum, et magistrum suum constituat discipulum.

28. Preterea attendendum est, quod subiectus errores magistri sic cauere debeat, ut semper magistrum ueneretur: quodque adeo seducitur, magistrum uenerando imitetur errores, uel errores cauendo magistro subdi dedignetur. Quippe dum magistri actus uel uerba curiosa subtilitate attendit, et semetipsum qualis apud se lateat, seductus ignorat; et dum mala sua nec magna, nec minima attendere  uult, sed bona, si qua sunt; nec de occultis magistri bene sentit, nec eius manifesta bona approbat, sed mala, si qua sunt, manifesta libenter attendit; dum, inquam, hoc facit, et se ipsum inaniter extollit, et magistrum malitia agitatus deprimit. uerumtamen commissa sua attendens, se peccatorem confitetur, nec tamen tantum se peccasse estimat, ut tali magistro subditus esse deberet, et crescente malitia uerbum responsionis subtrahit, et peius silet quam peius loqueretur. Sed in hoc inobedientie uitium a filiis obedientie longe est, quorum studium est ut semper humiliter cogitent, humiliter loquantur, humiliter obediant, humilitatis habitum non recusent. Hec de obedientia et eius proposito propter simplices obedientie filios simpliciter descripsimus;  sed quia humilitatis et obedientie caritas regina est, et ad eius regimen omnes uirtutes dirigi debent; uolo, si possum, de uberrimo caritatis fonte fratribus nouellis propinare. Sed quia timor introducit caritatem, sic intrans ut exeat, aliqua de timore proponamus.



547 PARS TERTIA. DE TIMORE ET CHARITATE.

29. Est quidam timor naturalis, nobis cum animalibus communis, ex natura carnis procedens. Timemus enim que corporibus sunt noxia, et naturaliter ea uitamus, et appetimus salutaria; unde scritum est: Nemo unquam carnem suam odio habuit, sed nutrit et fouet eam . Iste timor non  est peccatum, sed pena peccati, nec introducit caritatem, nec introductam expellit, sed naturaliter est in nobis, siue habeamus caritatem siue non. Et hunc timorem habebat Christus cum diceret: Tristis est anima mea usque ad mortem ; ut per hoc ueritatem assumpti hominis ostenderet, et electos suos aduersa mundi mortemque passuros corroboraret suo exemplo. Et nullus miretur electo timore concuti, cum Christus esset tristis usque ad mortem.

30. Sed et timor, qui est initium sapientie, et seruilis dicitur, in Christo fuisse creditur, de quo Isaias dicit: Et repleuit eum spiritu timoris Domini . Unde merito queritur, cum perfectam cariritatem, que foras mittit timorem in Christo fuisse  nefas sit negare, quomodo perfecta caritas et timor seruilis in eo esse simul potuerint. Ad quod diuersa, nescio si sufficientia, respondentur. Dicitur quod ille qui nulla causa cogente, sed uoluntarie ceteros nostre mortalitatis suscepit defectus, hunc quoque, cum sit donum Spiritus sancti, habuit. In eo tamen perfecta caritas fuit; alterum habuit ex sua perfectione, alterum habuit ex nostra infirmitate. Aliter: Cum dicitur, Timuit, sic intelligitur, Nihil neglexit: et ponitur causa pro effectu. Timor enim causa est huius effectus, ut nichil negligatur. Hec expositio uerbis beati Gregorii congruere uidetur: dicit enim sic: »Timere Deum est, nulla que facienda sunt preterire.«  Aliter uere Christus timuit,  sed sicut in se incomprehensibilis est, ita timorem habuit incomprehensibilem. Aliter: Christus qui per diuinitatem omnia sciuit tormenta gehennalia, et illos qui in illis cruciabantur et cruciandi erunt intuens, ex humanitate timuit, horrorem in se sensit: quemadmodum si aliquis nostrum aliquem damnatum grauissima pena torqueri uideret, protinus in fremitu carnis exhorresceret. Aliter secundum Hieronymum, timorem Christus habuit non ad timendum, sed ad dandum: sicut medicus sanus qui medicamentum habet, non ad sanandum se, cum sit sanus, sed ad sanandum egrotos.

31. Item nascuntur diuersi timores in hominibus. Est timor ex uitio animi ueniens, quando aliquis ne non adipiscatur temporalia, uel adepta amittat, homines  magis quam Deum timet. Et iste timor non introducit caritatem, sed introductam impugnat. Est et timor uituperabilis, cum timet homo uilescere, non oculis Dei, quod timendum est, sed oculis hominum, quod timendum non est. Est et timor reprehensibilis, cum ipsa mors et corporis passiones ultra modum timentur; et ideo tertio orauit Dominus, ne nos per trinam tentationem timoris succumbamus. Item est timor malus respectu solius gehenne, cum homo nec Deum timet, nec peccare timet, sed ardere; et retrahit se ad tempus ab actu peccandi, non a uoluntate mala quia uellet peccare, si liceret impune; nec amat iustitiam, sed odit. Et iste timor non dicitur timor Domini, nec correptionis, nec initium sapientie.

 32. Est et alius timor respectum habens in Deum, quando uidelicet ipsum Dominum timemus propter potentiam ipsius, quia potest animam et corpus mittere in gehennam. Hunc autem Dominus iussit habere dicens: Nolite timere illos qui occidunt corpus, animam autem non possunt occidere; sed timete illum qui potest animam et corpus perdere in gehennam . In hoc autem timore aliquantulum uis caritatis est, in hoc quod ad Dominum respicit et donum Dei est; sed quia ex eius potentia habetur, penam habet, et seruilis dicitur, et quod in initio suo bonus est, sed non perfectus est, nec ad salutem sufficiens, uerumtamen per excrescentes gradus melioratur, et adeo hominem corrigit, ut nec actu, 548 nec uoluntate peccare libeat; etiamsi peccatis  obligetur inuincibilibus; et timor iste dicitur Domini, dicitur correptionis, dicitur sapientie. Ex hoc autem timore, mediantibus uirtutibus, ad illum tendimus timorem, qui dicitur permanere in seculum seculi . Et notandum, quemadmodum mulier castum timorem habet, scilicet ne uir discedat ab ea, uel in aliquo uirum offendat; sic timor Domini dicitur castus, cum timet aliquis ne Deum offendat, unde gratiam quam accepit, amittat; et iste timor, cum taliter castus sit, non permanet in seculum seculi, cum in beata uita unusquisque certus sit, nec Deum offendere, nec uelle, nec posse. Timor autem castus qui permanet in seculum seculi, si diligenter perpenditur, potest dici amor. Amamus autem  ipsum propter se ipsum, non respicientes ad penas, sed ipsum intuentes, ipsum pre omnibus desiderantes, caste inheremus ei: et iste castus affectus foras mittit timorem. Non de caritate que in presenti habetur, sed de perfecta que in futuro habebitur, solet intelligi; et tunc reuera timor foras mittitur, uel in presenti per caritatem expellitur. Quamuis enim timor naturalis sit in homine, tamen ueniente caritate, iam non pro timore seruitur, sicut prius, sed propter ipsum Deum.

33. Timorem autem Domini Scriptura multipliciter commendat. uerbi gratia scriptum est: Et timenti Deum bene erit in extremis, et in die defunctionis sue benedicetur; et: Corona sapientie timor Domini, replens pacem et salutis fructum; et: Radix  sapientie timor Domini; et: Timor Domini et gloriatio, et corona exsultationis; et: Timor Domini dabit gaudium in longitudinem dierum; et: Timor Domini expellit et reprimit uitium, cautum facit hominem atque sollicitum; nam qui sine timore est, non poterit iustificari, quia ubi timor non est, dissolutio uite est . Et alibi scriptum est: Qui timent Dominum, preparabunt corda sua ; et: Timete Dominum [fort. seruite Domino] cum timore, et exsultate ei cum tremore ; et: Beatus homo qui semper est pauidus; qui autem dure mentis est, corruet in malum ; et: Timete Dominum, omnes sancti eius, quia non est inopia timentibus eum ; et: Timentes Dominum, sustinete misericordiam eius, et ne deflectatis  ab illo, ne cadatis; et: Qui timetis Dominum, dlligite eum, et illuminabuntur corda uestra; et: Qui timetis Dominum, sperate in illo, et in oblectatione ueniet uobis misericordia; et: Qui timetis Deum, credite in illum, et non euacuabitur merces uestra ; et: Timenti Dominum non occurrent mala, sed in tentatione conseruabit illum a malis ; et: Spiritus timentium Deum queritur, et in respectione illius benedicetur; et: Qui timet Dominum nichil trepidabit et non pauebit, quia ipse est spes eius; et facultas et uirtus exaltauit cor eius . Super hoc timore Ambrosius dicit: »Qui timet Dominum, declinet errorem, et ad uirtutis semitam uias suas dirigat.« Gregorius dicit: »Praua mens si non prius per timorem euertitur,  ab assuetis uitiis non emendatur.« Sed inter hec notandum est, quod gratia Dei precedens mittit nos ad triplicem cogitationem, que habetur ex nostris excessibus, de iudicio Dei futuro, de gehenne incendio: que cogitatio opportuna importunitate sui mentem stimulans mittit nos ad timorem, timor autem ad caritatem. Hec de timore caritatis gratia incidenter dicta sunt. Ipsa autem caritas nos doceat, quid de ipsa caritate sentiendum sit, quid proferendo, quod sit eius initium, et quod incrementum, que perfectio.

34. Dicamus ergo quia caritas multipliciter dicitur. Accipitur enim pro opere caritatis, ut cum usualiter dicitur, Eleemosynam dare caritas est  quod genus caritatis, cum ex mentis affectu non descendit, non saluat. Significat etiam caritas ipsum Deum, ut cum dicitur, Deus caritas est . Significat et caritas affectum mentis purgatum: unde S. Augustinus talem ponit descriptionem, »Charitas est motus animi ad diligendum se, et proximum propter Deum.« Et notandum, quod quando dicitur, »Charitas est motus animi,« motus corporis remouetur, qui, quamuis aliquando sit opus caritatis, tamen non est caritas. Et quia mouetur animus ad iudicandum, et ad consimilia, additur, »ad diligendum;« sed quia mouetur animus ad 549 diligendum seculum, additur, »Deum.« Et ne aliquis exspectet aliud premium a Domino quam ipsum Deum, recte subiungitur, »propter Deum:«  et item quia nullus debet se ipsum diligere propter se ipsum, nec proximum propter proximum, sed propter Deum; conuenienter subditur, »et se et proximum propter Deum.« Et attende quam recte determinatum sit, »propter Deum.« Homo nec per se est, nec per se bonus est; sed a Deo est, a Deo bonus est: similiter dico de angelo, et de quacunque creatura. Deus enim per se est, et per se bonus est. In eo autem qui per se est, et per se bonus est, finis nostre beatitudinis constituitur: ergo in solo Deo. Quod si homo diligeret se ipsum propter se ipsum, uel proximum propter proximum; iam non in Deo, sed in creatura finem sue beatitudinis constitueret, quod nefas esset: unde procul dubio in miseriam laberetur homo, cum sibi ipsi non  posset esse beatitudo, nec aliquid preter Deum. Debet ergo unusquisque se ipsum diligere, nec propter se, sed propter Deum.

35. Sed quia ista caritas manifesta uel perfecta esse non potest, nisi ex operibus comprobetur , necesse est sequi opera que propter Deum exhibeantur. Unde dicitur: Diliges proximum sicut te ipsum : scilicet propter Deum; id est ut seruitium Dei ab illo impleatur. Et istud sicut similitudinem significat hic, non quantitatem; sed ut sicut diligis te ad seruiendum Deo, itidem dilige proximum ut seruiat Deo et regnet cum Deo. Non enim audeo iudicare peccatum, si quis habeat minorem affectum circa alium quam circa se ipsum:  quod si equalis est, perfectus est. Eisdem etiam proximis temporalia et spiritualia debemus impendere: spiritualia, ut predicationes et quecunque spiritui congruunt; corporalia, quecunque sunt nobis ultra necessitatem. Non debemus proximis dare nostra tempore necessitatis: ipsa necessaria nostra non dare, sed partiri debemus. Sic enim beatus Gregorius testatur: »Minus amare proximum conuincitur, qui necessitate cogente, necessaria non partitur.« Et reuera caritas magis uult ut duo tolerabili afficiantur inopia, quam unus intolerabili torqueatur miseria: nec mirum quia caritas, que non querit que sua sunt, iuxta uires occurrit, et ultra uires uult.

 36. Dubitari autem solet de dilectione Dei et proximi, que quam precedat. Quod ita decernitur. Dilectio Dei alia incipiens est, alia nutrita. Incipit quidem homo diligere Deum antequam proximum; sed, quia dilectio Dei non potest perfici, nisi nutriatur et crescat per dilectionem proximi, oportet ut proximus diligatur. Sic ergo dilectio Dei precedit ut incipiens: procedit a dilectione proximi, ut ab illa nutrienda. Et hec est in dilectione Dei perfectio, ut si articulus necessitatis euenerit, moriatur homo quocunque genere mortis, antequam transgrediatur unum de preceptis Dei minimis. In dilectione uero proximi hec est perfectio, ut homo diligat inimicum suum, et ponat animam suam pro fratribus suis. Sic enim scriptum est. Diligite inimicos uestros, benefacite  his qui oderunt uos, orate pro persequentibus et calumniantibus uos ; et alibi: Maiorem caritatem nemo habet, ut animam suam ponat quis pro amicis suis .

37. Iure ergo caritas dicitur signum, quo discernuntur electi a reprobis. Non enim discerni possunt fide, aut eleemosynarum largitione, uel scientia, uel ieiuniorum uel uigiliarum affectionibus, uel martyrio: hec enim sunt communia electis et reprobis. Sola ergo caritas filios Dei a filiis gehenne distinguit, dicente Domino: In hoc cognoscent omnes quia mei estis discipuli, si dilectionem habueritis ad inuicem . Charitas congregat filios Dei, et facit habitare in unum. Ecce quam bonum et quam iucundum habitare fratres in unum .  Et alibi scriptum est: »Ubi est caritas et dilectio, ibi est sanctorum congregatio. Ibi nec ira est, nec indignatio, sed firma caritas in perpetuum.« Nulla uirtus sine caritate roboratur, imo in peccatum uertitur. Peritus enim sine caritate stultus est; et idiota quilibet, si caritatem habet, ualde doctus est, diuina Scriptura testante. Ille tenet et quod patet, et quod latet in diuinis sermonibus qui caritatem tenet in moribus. O quid digne de caritate referam, que scientiam non abscondit ignorantibus, nec 550 fructum indigentibus, nec infirmis negat medicinam, nec sanis tutelam! Charitas interna inspiratione predestinatos uocat, uocatos iustificat, iustos magnificat. Pigrum excitat ut pugnet, pugnantem iuuat ut uincat, uictorem coronat ut regnet. Scientem inflatum  tangit ut humilietur, idiotam humilem docet ut sapiat et exaltetur. Blanditur sine adulatione, seuit sine crudelitate; cum infirmis infirmatur, pro scandalizatis uritur; agit magna, agit minima, ut nunquam sit otiosa. Gaudet in confessoribus, iucundatur in uirginibus, feruet in martyribus, regnat in Angelis. In humilibus confessoribus redolet ut uiola, in deuotis uirginibus germinat ut lilium, in sanctis martyribus rubet ut rose, in beatis Angelis fulget ut aurum obrizum. O quam dulce et salubre est uinculum caritatis, in qua, affirmante beato Augustino, pauper diues, sine qua diues pauper est! Hec in prosperitatibus temperat, in aduersitatibus tolerat, in tentatione tutissima, in hospitalitate latissima,  inter ueros fratres letissima, inter falsos patientissima: libera in Paulo ad arguendum, humilis in Petro ad obediendum, humana in Christianis ad confitendum, diuina in Christo ad ignoscendum.

38. Charitas ergo mira, pulchra, optima docet et operatur. Docet enim ut semper diligatur quod diligendum est, ut nunquam diligatur quod diligendum non est, nec amplius diligatur aliquid respectu huius rei quod equaliter uel minus diligendum est, nec equaliter quod minus uel amplius, nec minus quod equaliter uel amplius. Debet unusquisque homo quatuor tantum diligere: Deum scilicet, Angelos, semetipsum, et homines. Alia autem ab his minime diligenda sunt, sed pro loco et tempore utendum est eis, et pro conditione sua laudandus atque admirandus  est Creator in illis. uerbi gratia Deus et proximus semper diligendus est, peccatum autem nunquam diligendum est: item Deus non minus uel equaliter respectu alicuius, sed magis diligendus est; nec proximi minus nec magis diligendi sunt, sed equaliter, licet opera caritatis non equaliter exhibenda sint. Item corpora nostra nec magis, nec equaliter ut anime diligenda sunt, sed minus.

39. Item docet hominem gaudere cum gaudentibus, flere cum flentibus, abstinere ab illicitis, transcendere licita, dare superflua, partiri necessaria, inimicum diligere, pro proximo mori. Charitas purgat cor, illuminat, accendit, corroborat: purgat, dico, a sordibus peccatorum, illuminat ad intelligendum, accendit ad diligendum, corroborat ad operandum  et perseuerandum. Charitas est uita uerborum et cogitationum, uita uirtutum et operum; quia singula hec si ex radice caritatis non pullulant, non uiuunt, sed mortua sunt. Item caritas est uita beatarum animarum, uita quoque Angelorum; quia nec anime nec Angeli uiuunt nisi per caritatem Dei qua pascuntur. Item caritas est mors criminum, uirtus pugnantium, palma uictorum: quam fides concipit, ad quam spes currit, cui profectus omnium bonorum deseruit. Non est autem caritas integra, nisi cum dilectione Dei amor fraternus teneatur: qui enim a fraterna societate secernitur, diuine caritatis participatione priuatur. Christus Deus et homo est: totum ergo Christum non diligit  qui hominem odit. Quamuis aliqui fide et bonis operibus uideantur esse participes; tamen quia fraterna dilectione priuantur, nullum habent incrementum uirtutis. Nam, sicut Apostolus ait, Si linguis hominum loquar et Angelorum, caritatem autem non habeam, factus sum ut es sonans, aut cymbalum tinniens. Et si habuero prophetiam, et nouerim omnia  mysteria et omnem scientiam, et habuero omnem fidem, ita ut montes transferam, caritatem autem non habeam, nichil sum. Et si distribuero in cibos pauperum omnes facultates meas, et tradidero corpus meum ita ut ardeam, caritatem autem non habeam, nichil mihi prodest . Charitas enim omnium uirtutum obtinet principatum, unde et uinculum perfectionis dicitur , eo quod uniuerse uirtutes eius uinculo religentur. O quam beata est uirtus caritatis, que omnes amplectitur, omnes diligit, omnes fouet; peccata delet, uirtutes nutrit; et, sicut scriptum est, comprimit iram, excludit odia, expellit auaritiam, comprimit 551 rixam, et fugat pariter omnia uitia! Inter opprobria secura est, et inter iras placita, inter odia benefica,  in ueritate firma: a prauis impugnatoribus non diripitur, a latronibus non furatur, ab incendio non crematur, ab heresi non diuiditur: indiuidua stat, inexpugnabilis manet, inconcussa perseuerat, incorrupta letatur. Charitas concordia est, meritum et societas electorum. Charitas patiens est, quia in aduersitate non frangitur: benigna est, quia amicis et inimicis opera misericordie impendit: caritas non emulatur, quia alterius bonum diligit ut suum: non agit perperam, quia ad opus peruersum non ducitur: non inflatur, quia eam nulla prosperitas attollit: non est ambitiosa, quia non uult aliis preponi: non querit que sua sunt, quia communia propriis, non propria communibus anteponit: non irritatur, quia  non prouocatur ad iram, et non solum opere non nocet, sed nec malum cogitat: non gaudet super iniquitate, congaudet autem ueritati: omnia suffert in actu pro ueritate; omnia credit que ueritas suadet; omnia sperat que ueritas promittit; omnia sustinet, in ipso capite, id est Christo. Charitas nunquam excidit , quia etsi opera eius cessent, ipsa tamen caritas nec in hoc seculo, nec in futuro finitur. uel caritas in electis non excidit, quia, etsi aliquis electus criminaliter peccet, caritas tamen in eo non excidit irregressibiliter. Hanc autem uirtutem qui seruat in operibus suis, benedictionem consequitur, Scriptura affirmante que loquitur ad populum Isreliticum sic: Si autem audieris ut facias omnia mandata eius, faciet te Dominus excelsiorem  cunctis gentibus que uersantur in terra: benedictus eris in agro, et benedictus eris in ciuitate: benedictus fructus uentris tui, et benedictus fructus terre tue: mittet Dominus super cellam tuam et super omnia opera manuum tuarum benedictionem .





EXPOSITIO IN ORATIONEM DOMINICAM. 





[NOTA.]

552 Prodiit nuper ex bibliotheca Dunensi. Eiusdem est auctoris ac precedens Tractatus, cuius hic mentio fit num. 3.

 1. Pater noster. Septem sunt petitiones, sicut septem dona Spiritus sancti et septem uirtutes. Per  petitiones uenitur ad dona, et per dona ad uirtutes, per uirtutes ad beatitudines. Iste petitiones distincte  sunt secundum duas uitas: quia uita alia est temporalis, alia celestis. Per temporalem transitur ad celestem, si bene et recte temporali utatur uiator; ita quod nunquam adhereat huic mundo, imo liberetur ab eo. Tres inferiores pertinent ad temporalem uitam, et prime tres consummabuntur in celesti uita: media uero, quamuis de celestibus sit, tamen hic completur; quia panis spiritualis deo petitur, ut in presenti eo fruamur, et per eum confirmemur. Sed antequam ad petitiones ueniatur, captatio beneuolentie in ore orantis premittitur, Pater noster. Inducitur unusquisque simul orans, non sibi, sed communi saluti hominum, ut caritas et unitas Ecclesie designetur: in qua tam bene frater desiderat salutem fratris, sicut et suam. Dicit ergo, Pater  noster. Cum uocet eum Patrem, debet esse filius, non degenerare a tanto Patre, qui affectu et beneuolentia Pater est. Cum uocamus Patrem, significamus quia iam non sumus serui, sed filii; cum dicimus noster, significamus quia multorum est, non unius tantum: qui enim habebat unum filium naturaliter, per gratiam suam uoluit et alios filios adoptionis addere. Ecce communis est Pater omnium nostrum, per quod admonemur fraternitatis et eiusdem unanimitatis. Non applaudat sibi diues uel nobilis, siue Dominus; quia similiter est filius Dei pauper et ignobilis et seruus. Omnes itaque fratres sumus. Cum dicitur, qui es in celis, uidetur orare ille qui est in imo, ut ad Patrem suum qui est in celis, id est in immutabilitate, eternitate, impassibilitate, possit  ascendere, ut cum eo sit immutabilis et impassibilis.

2. Premissa captatione beneuolentie, accedit ad petitiones; sed alio modo hic ordinantur, quam in hominibus complentur. Premittuntur enim ille petitiones que in futuro erunt consummate, quia digniores sunt: postea ponuntur ille que ad presentem uitam pertinent, quia indigniores sunt. Sic Isaias fecit, qui dona Spiritus sancti digniora premisit descendendo in minimis : et Moyses, qui dilectionem Dei premisit dilectioni proximi , quamuis sit posterior tempore. Ut ergo melius dignitatem, et quomodo aliud ex alio nascatur, uideamus; naturalem ordinem,  prout in nobis completur, prius sequamur, et postea ad istum ordinem redeamus.

3. Ultima petitio est: Sed libera nos a malo; que tamen prima est in nobis. Homo enim qui uult ascendere ad celum, uidens quia non potest aliter ascendere, nisi a malis huius mundi liberetur, clamat: Libera nos a malo; id est a peccato originali et actuali, et a desiderio huius mundi, ut temporalia et me ipsum abiicere queam, et fiam pauper spiritu. Quod totum fiam per spiritum timoris, sicut expositum est planius in tractatu uirtutum. Et ne nos inducas in tentationem. Abdicatis omnibus terrenis, necesse est instare tentationes interiores et exteriores. Necessaria est ergo mansuetudo, ut mitis  sit et humilis omnibus nocentibus, et nulla ira uel rancore moueatur, quod fit per spiritum pietatis. Et non orat quod non eueniant tentationes, sed ut non inducatur. Ille inducitur in tentationem, qui succumbit tentationi, et mergitur in ea. Et demitte nobis debita nostra. Quamuis sit liberatus a malo, quamuis non frangatur tentationibus, adhuc tamen non potest euitare quin in multis Deum offendat; sicut nauis transiens per mare, per rimas recipit aquas: et ideo necessarius est luctus, quo peccata abluantur, que ut sibi dimittantur, necesse est ut aliis dimittat, et de miseriis huius mundi doleat; quod totum fit per spiritum scientie. Scientia facit lugere hominem, cum quanta sit miseria in presenti, facit agnoscere, et peccatis cognitis facit clamare,  Dimitte nobis debita nostra, id est peccata que debemus lugere; sicut et nos dimittimus debitoribus nostris. Debitores sunt qui nobis debent pecuniam, et qui fecerunt nobis aliquam iniuriam. Si debet pecuniam, si perfectus es, dimitte; si imperfectus, licite repetere potes, si ille habeat unde reddat; sin autem, debes dimittere. Si fecit iniuriam, et se tibi humiliauit, dimitte; si non uult, paratus sis ad condonandum, et fac quantum in te est. Ille autem nichil proficiet quod tu facis, nisi te rogauerit: sed tu te expediuisti.

4. Patrem nostrum quotidianum da nobis hodie. Tres petitiones precedentes ad terrenam uitam pertinent, quia liberatio a malo, tentatio, lugere pro  peccatis in presenti est, et a mundo separatio uocatur. Modo transit ad celestia, et in primis petit sibi dari panem celestem, quo bene operetur, et in uia confortetur, ne dificiat. De celo quidem panis petitur, sed ut hic comedatur; et ita petitio ista confinium est de temporali ad celestem uitam, quia res celestis inclinari postulatur, ut hic in presenti habeatur. Panis iste est Deus qui pascit angelos: et sicut panis qui a matre comeditur, in lac uertitur, ut puer illo fruatur; sic Deus quo fruuntur Angeli sicuti est, nobis uersus est in lac, ut eo possemus frui. Assumpsit enim uisibilem formam, ut doceret homines, ut sic saltem eum agnosceremus. Comedimus ergo eum semper sub aliqua specie in Sacramento altaris, in Scripturis et in uerbo predicationis,  et omnibus modis quibus in nobis reuelatur. Fruimur et illo pane, quando terreno pane uescimur, ut sustentati ei fortius seruiamus. Panem istum uocat supersubstantialem , quia super omnes substantias est, et quotidianum eum uocat Lucas , quia eum quotidie aliquo supradictorum 553 modorum comedimus. Hodie uocat presens tempus. Per istum panem esurimus et sitimus iustitiam futuram: iustitia enim presens est imperfecta, et quasi esuries. De hac esurie dicitur, Satiabor cum apparuerit gloria tua : et desiderium celestis iustitie, que perfecta est. Et iste panis habetur per donum fortitudinis.

5. Fiat uoluntas tua. Iste tres petitiones que restant,  non possunt adimpleri perfecte nisi in celo. Due sunt uoluntates in Deo: una misericordie, que non est cogens, nec aliquid libero arbitrio aufert, qua omnes homines uult saluos fieri, quod tamen in libera eorum uoluntate positum est. Est alia que est de effectibus rerum, de qua dicitur: Omnia quecunque uoluit fecit . Huic nemo potest resistere: uoluntati enim eius quis resistit?  Hec prouidentie concordat semper, alia uero non semper. Si enim uult per misericordiam de aliquo prauo quod sit iustus, et conferat ei gratiam suam, et tamen ille per liberum arbitrium contradicat, nec gratie Dei consentiat; huic uoluntas prouidentie non concordat: quia, quamuis per dulcedinem conferat, tamen scit non consensurum.  Que autem de effectibus est, alia est permittens, alia approbans. Permittens est, quod faciat malum quandoquidem uult: approbans est, quod quando uult, faciat bonum. Utraque est ex iustitia. Itaque homines resistunt uoluntati iustitie quoad effectus. In Paulo tamen uidetur cogens uoluntas Dei, sed non est: quia licet sit percussus, tamen uoluntas erat libera, ut resisteret si uellet. In celo fiunt omnes uoluntates Dei, et nullus ibi uoluntati Dei resistit: sed in terra multi contradicunt Dei uoluntati, illi scilicet que est ex misericordia; cum enim uellet etiam saluare prauos si uellent, tamen ipsi contradicunt operibus huic uoluntati. Orat ergo iste, quod sicut uoluntas Dei est in omnibus ciuibus celi, ita faciat et alios terrenos tales qui nullo modo uoluntati  Dei resistant; quod in nullo completur nisi in celesti uita. Et tamen aliquo modo completur in hac uita in sanctis, etsi non per omnia; quia nullus uiuere sine macula potest. Sicut in celo et in terra, diuersis modis uariari potest, ut dicamus, sicut in celo, id est in Christo, in quo Dominico homine Deitas residet, et sue uoluntati nunquam homo ille contradixit; et in terra, id est in Ecclesia fiat. uel, sicut in celo, id est in angelis; ita et in terra, id est in hominibus. uel, sicut in celo, id est in anima iusti; ita et in terra, id est in carne; ut nullo modo caro contradicat spiritui, sed in eadem uoluntate consentiat cum eo. uel, sicut in celo, id est in sanctis uiris; ita in terra, id est in peccatoribus. Quod totum est per spiritum consilii, qui dat nobis consilium  bonum, quo istam misericordiam adipisci possimus, ut simus scilicet misericordes: Beati enim misericordes, quoniam ipsi misericordiam consequentur.

6. Adueniat regnum tuum. Postquam assecutus est illam misericordiam, ut uoluntati Dei non resistat; postulat altius donum, ut Deum uideat, scilicet clare, remotis omnibus nebulis phantasmatum; quod non erit perfecte completum, nisi in futuro. Et quamuis illa in celo ordine non dentur, secundum ordinem tamen dignitatis postulantur; quia, quamuis in terra non sint plenarie data, tamen ordine sunt a sanctis in terra recepta. Hec postulatio est sexta, quia homo in sexta die, id est in perfectione, que  per senarium designatur, ad imaginem Dei factus est: que imago postea per peccatum corrupta est. Modo in eamdem imaginem se reformari petit, id est in eumdem intellectum, ut Deum aperte intelligat, que imago dicitur regnum Dei: uidere enim summum bonum 554 est regnum celorum. Reformatio huius imaginis idem est quod munditia cordis: unde dicitur: Beati mundo corde, quoniam ipsi Deum uidebunt , que aliquatenus in presenti habetur. Hec petitio per spiritum intelligentie completur.

7. Sanctificetur nomen tuum. Hec septima petitio est, ultra quam nulla habetur, que merito sequitur post Dei uisionem. Parum enim esset Deum uidere, nisi delectaretur homo in illa uisione.  Hec requies et delectatio prefigurata est in septima die, in qua dicitur Deus requieuisse: unde etiam dicitur: Sanctificauit diem Sabbati ; quia in futura requie uere sancti erunt fideles. Hec est illa pax de qua dicitur: Beati pacifici, quoniam filii Dei uocabuntur . Quando enim erunt similes Deo, immortales, impassibiles, incorruptibiles, nulla inquietudine moti, sed in eterna pace, in qua est Deus, uiuentes; tunc erunt filii Dei, et etiam participatione dii. Quod orat iste: Sanctificetur nomen tuum in nobis, ut tu dicaris Pater, et nos filii, et etiam dii: ac si diceret, Sanctitas nostra non erit nostra, sed tua in nobis; et ideo sanctificetur, id est sanctitas tua fiat et appareat in nobis, et tuum nomen sanctum  appareat in filiorum dignitate. Hec petitio completur per spiritum sapientie. Differunt sapientia et intelligentia, sicut inter nos possumus uidere. Intelligentia enim inter nos est ipsum exercitium inuestigandi Scripturas: sapientia uero, ipsa delectatio cognitionis; quando iam nichil inuestigamus, sed iam quasi omnia scimus, et in cognitis delectamur. Ita persimile est in celo intelligere, ipsum uidere, non quod in celo sit labor aliquis  . Sapientia uero est in cognitis delectari. Ita ascendit ille qui est in terra ad celum, et hoc ordine complentur petitiones iste septem: modo uideamus eas secundum hoc quod descendendo sunt ordinate.

8. Quia ille qui petit, nouerat Deum Patrem in celis regnantem, petitionem illam premisit,  que Patri illi uicinior est, de pace illa qua homines filii Dei efficiuntur: quasi diceret: Pater noster qui es in celis, da ut nomen tuum sanctificetur in nobis, id est, ut in celo tecum maneamus, et filii tui efficiamus. Quam delectationem non possumus habere, nisi reformes in nobis imaginem que corrupta est. Adueniat regnum tuum. Que imago et munditia cordis quia restitui non potest, donec uoluntati tue consentiamus, Fiat uoluntas tua sicut in celo et in terra. Et quia uoluntati Dei obedire non possumus per omnia, nisi pane corroboremur: Panem nostrum quotidianum da nobis hodie. Et quia corpore Christi indigni  sumus, quandiu peccatis fedamur; ideo dimitte nobis debita nostra, etc. Ut autem peccata nostra intelligamus et deplorare ualeamus, orandum est nobis, ne tentationes inimici nos sibi subdant; et ideo dicendum est: Et ne nos inducas in tentationem. Quibus tentationibus resistere non possumus, nisi terrena abdicemus; ideo petendum est: Sed libera nos a malo. Si autem dimiseritis hominibus peccata eorum, dimittet et uobis Pater uester celestis peccata uestra: si autem non dimiseritis hominibus, nec Pater uester dimittet uobis delicta  uestra. Quia autem quamdam conditionem posuerat que grauis erat, scilicet dimitte nobis debita nostra, sicut et nos , etc. ut ad eam nos inuitet, eam commendat quasi medicinam nostrorum peccatorum, dicens, ut si condonare aliis uolumus sua peccata que nobis fecerunt, et Deus nostra condonabit: sin autem, nec ipse nostra. Nota quod dicit, hominibus, et non dicit, uos homines; quia illi quibus est condonandum sunt peccatores.



SERMONES uARII IN QUAEDAM FESTA ET DOMINICAS ANNI.





555 AELREDI ABBATIS RIEuALLENSIS IN ANGLIA, ORDINIS CISTERCIENSIS, SERMO IN ADuENTU DOMINI, De undecim oneribus Isaie.

 1. Tempus est, fratres karissimi, ut misericordiam et iudicium cantemus Domino. Aduentus quippe Domini est, illius qui uenit et qui uenturus est omnipotens . Sed quomodo uenturus est, uel uenit? Nempe uox eius est: Celum et terram ego impleo . Quomodo ergo ad celum uenit, uel ad terram, qui celum et terram implet? Audi Euangelium: In mundo erat, et mundus per ipsum factus est; et mundus eum non cognouit . Ergo et presens erat, et absens. Presens, quia in mundo erat: absens, quia mundus eum non cognouit. Non est longe ab unoquoque nostrum, ait Paulus; in ipso enim uiuimus, mouemur et sumus : et tamen longe a peccatoribus salus .  Prope itaque per essentiam, longe per gratiam. Quomodo non longe, qui non agnoscebatur, nec credecatur; nec timebatur nec amabatur? Longe a peccatoribus: quos nec reuocabat errantes, nec erigebat iacentes, nec redimebat captiuos, nec mortuos suscitabat. Longe, inquam, quando nec iustis celestem mercedem, nec impiis manifesto iudicio eternam inferebat damnationem. uenit proinde ut agnosceretur, qui non agnoscebatur; crederetur, qui non credebatur; timeretur, qui non timebatur; amaretur, qui non amabatur. Sic qui presens erat essentialiter, uenit misericorditer, ut agnosceretur humanitas eius, crederetur diuinitas eius, timeretur potestas eius, amaretur benignitas eius. Apparuit autem humanitas eius in nostre infirmitatis  susceptione; diuinitas, in miraculorum exhibitione; in demoniorum oppressione, potestas; in peccatorum susceptione, benignitas. Humanitatis namque fuit; quod esuriit diuinitatis, quod de quinque panibus quinque millia hominum satiauit. Humanitatis fuit; quod in mari dormiuit diuinitatis, quod mari et fluctibus imperauit. Humanitatis fuit, quod mortem sustinuit; diuinitatis, quod mortuos suscitauit. Item potestatis fuit, quod Phariseos de templo eiecit; benignitatis, quod in conuiuium publicanos et peccatores suscepit. Potestatis fuit, quod demones terruit: benignitatis, quod adulteram absoluit. Postremo potestatis fuit, quod uolentes eum capere, prostrauit; benignitatis, quod abscissam sui persecutoris auriculam loco simul et  sanitati restituit. Et hec omnia cum ad primum aduentum pertineant, misericordie dicimus ascribenda.

2. Considerate ergo quid sit Deus, et uidete quid sit quod deposuerit tantam maiestatem, quod exinaniuerit tantam potestatem, quod infirmauerit tantam uirtutem, quod tantam altitudinem humiliauerit, quod tantam sapientiam infatuauerit. Nunquid hominis iustitia? Absit! omnes enim declinauerunt, simul inutiles facti sunt; non est qui faciat bonum . Quid ergo? Num aliqua eius egestas? Minime: eius enim est orbis terre et plenitudo eius . An forte nostri in aliquo eguit? Nequaquam: Deus quippe meus est; bonorum meorum non eget . Quid ergo?  uere, Domine, non mea iustitia, sed tua misericordia; non tua egestas, sed mea necessitas. Dixisti enim: Misericordia edificabitur in celis . Ita plane: quia miseria abundabat in terris, ideo in primo aduentu tuo misericordiam cantabo tibi, Domine . Misericordie namque fuit, quod infirmitates nostras factus homo in se suscepit: misericordie, quod fidem diuinitatis sue miraculis confirmauit. Misericordie nichilominus, quod demonum nobis calliditates detexit, et euacuauit uirtutem; misericordie, quod meretricis attactum non respuit, sed approbauit deuotionem. 556 Itaque, quod se exhibuit in humanitate humilem, in miraculis potentem, in demonum oppressione fortem, in peccatorum susceptione  mitem; totum hoc ex misericordie fonte processit, totum ex pietatis uisceribus emanauit. Et ideo in hoc primo aduentu tuo misericordiam cantabo tibi, Domine. Et merito, quia misericordia tua plena est terra .

3. Ecce oleum, ad cuius presentiam iugum nostre captiuitatis computruit, sicut ait Isaias sanctus: In illa die auferetur onus eius de humero tuo, et iugum de collo tuo, et computrescet iugum a facie olei. Que ista dies? quod onus istud? quod iugum? Audi quod idem propheta premittit: Suscitabit super eum Dominus, scilicet regem Assyriorum, flagellum iuxta plagam Madian in petra Oreb: et uirgam eius super mare, et leuabit eam in uia Aegypti . Flagellato itaque et percusso diabolo, qui est rex  super omnes filios superbie , leuauit Dominus uirgam suam super mare, et leuauit eam in uia Aegypti. Mare, seculum; uirga, crux: uia Aegypti, uia illa lata et spatiosa, que ducit ad mortem. Gratias tibi, Domine Iesu, qui exaltasti uirgam tuam super mare, prosternens cruci tue superbiam seculi, et subiiciens ei principatus et potestates. uere, Domine, crux tua premit fluctus seculi, sedat tempestates, persecutionum et tentationum procellas mitigat. Leuasti etiam eam in uia Aegypti; ut obstructa uia illa lata que ducit ad mortem, illam arctam et angustam ostenderes que ducit ad uitam. An nescitis? an non sentitis? an non experimini? Feruet in carne estus concupiscentie, aliquando in  mente ira deseuit, indignationis et amaritudinis uerba prorumpunt, et ad instar maris quod uehementer agitat uentus, omnia interiora hominis conturbantur; sed leuante super hoc mare crucem suam Iesu, sedantur omnia, omnia conquiescunt.

4. Preterea, fratres karissimi, quis uos in hanc uiam et angustam semitam salutis induxit, nisi dominice crucis et passionis exemplum, quam leuauit Dominus in uiam Aegypti? Merito hac die, id est, tempore gratie, tempore misericordie, tempore quo crux leuatur, quo Christo subditur mundus, quo princeps mundi huius eiicitur foras: hac inquam die, hoc tempore auferetur onus de humero tuo. Quod onus? Legimus in Scripturis multa onerum genera. Nam sanctus Isaias undecim nobis onera  prophetico sermone describit. 1, Onus Babylonis; 2, onus Philistiim; 3, onus Moab; 4, onus Damasci; 5, onus deserti maris; 6, onus Aegypti; 7, onus Duma; 8, onus in Arabia; 9, onus uallis uisionis; 10, onus Tyri; 11, onus iumentorum austri . Et quid est onus, nisi pondus quoddam deprimens animam et ad terram inclinans; faciens eam ad inferiora respicere, et negligere superiora? Tale nobis onus aliquando ex mundi prouenit delectatione, et hoc onus Babylonis; aliquando ex immundorum spirituum immissione, et hoc onus Philistiim; aliquando ex naturali quadam et ineuitabili necessitate, et hoc onus Moab; aliquando ex tenebris ignorantie, et hoc onus Aegypti; aliquando ex innata nobis infirmitate, et hoc onus Damasci;  aliquando ex malorum persecutione, et hoc onus deserti maris; aliquando ex occulta animi uexatione, et hoc onus Duma; aliquando ex timore mortis, et hoc onus in Arabia; aliquando ex uanitate, quando proficimus, et hoc onus uallis uisionis; aliquando ex angustia pro his que toleramus, et hoc onus Tyri; aliquando ex caritate, quando aliis prodesse desideramus, et hoc onus iumentorum austri.

5. Primum itaque onus Babylonis est, quod necesse est ut auferatur ab humeris nostris. Babylon significat mundum, cuius amor cupiditas est: onus itaque graue multos premens, et ad inferiora incuruans. Tripliciter autem miseros onerat; labore, timore, dolore. Cum labore 557 peruenit homo ad hoc quod cupit; cum timore possidet, cum dolore  amittit. Eia, fratres, quis regum non cum labore acquirit quod cupit? quis regum ita securus, ut nullum timeat? quis non cum dolore aliquid amittit? Sed retorqueamus ad nos parabolam istam. Nullusne nostrum sub huius oneris pondere suspirat? Nullene in nobis mundane delectationes resederunt? Quid, quod qui sua reliquerunt, aliena querere non formidant? pro quibus laboribus fatigantur, cruciantur doloribus, timoribus conteruntur. Nunquid uel ille ab hoc onere liber est, qui cum nichil uel parum in monasterium attulerit, tamen ut aliis det quidquid potest, de monasterio auferre non desinit: qui importune petit; qui irascitur, si non accipit; dolet, si corripitur; seuit, si proclamatur?  Quid illi, qui tanto parentum stringuntur affectu, ut religionis dispendium, maximosque labores pro eis subire non dubitent, et ob hoc etiam dies uacuos et noctes ducunt insomnes? Quid de illis dicam, qui honores ambiunt? quid oneris non sustinent? Nunc adulantur, nunc detrahunt, nunc pro aliorum promotione insaniunt, nunc frustrati spe sua, in ipsos etiam patres suos maledictis insurgunt. Itaque, fratres, omnes hi conformantur huic seculo. Unde et nomine Babylonis censentur, illo penarum onere, quod Propheta super Babylonem describit, miserabiliter opprimendi.

6. Sequitur onus Philistiim, qui interpretantur cadentes potione, illosque significant qui superbia inebriati ceciderunt de habitatione celesti. Isti miseros  onerant, nunc tentatione, nunc afflictione. Hi Aegyptios onerabant plagis multis et magnis, sicut habes in psalmo: Misit in eos iram indignationis sue, indignationem, et iram et tribulationem, immissiones per angelos malos . Hi cor Iude onerauerunt auaritia, et cor Phariseorum inuidia, et Pilati stultitia. Hi cor fidelium multis tentationibus onerant; insultantes anime consentienti, et dicentes: Incuruare ut transeamus .

7. Additur onus Moab, qui interpretatur de patre. Naturalem illam exprimit necessitatem, quam pater generatione transfundit in filium; sicut est ineuitabilis manducandi, bibendi dormiendique necessitas, et cetera que ad necessariam pertinent corporis curam. Quale hoc onus, fratres karissimi,  quo cogimur post solis splendorem, ad carnis huius curam, quasi ad fetidum cadauer redire, et post spirituales cibos mentis, procurare onera uentris? Quale hoc onus, quod quotidianum a nobis misere seruitutis tributum exigit; et quem hodie impleuimus, euacuatum crastino uentrem reimplere compellit? Quid dicam? Quantarum sollicitudinum ac curarum onus miseris mortalibus necessitas ista imponit, adeo ut quorumdam hominum deus uenter sit , pro cuius non dicam delectatione, sed onere ipsam iustitiam et diuinam doctrinam uenalem habent? Huiusmodi, ut ait Apostolus, Domino Iesu Christo non seruiunt, sed suo uentri . Quid preterea oneris in ipsa ciborum distinctione sustinentes, hos desiderantes, illos  reiicientes, cum alii uentrem torqueant, alii caput grauent, alii pectus oppilent, alii tot corruptis humoribus premant? uerum de illis quid dicam, quos ista necessitas nunc murmurare, nunc detrahere, nunc insuper litigare compellit? Contristantur, si cibus uilior sit, si potus minus sapidus apponatur, si preparetur tardius, si negligentius accuretur. Fratres qui huiusmodi sunt, secundum carnalem generationem uiuentes, Moab dici possunt, pondere pene, quod in onere Moab propheta commemorat, infeliciter onerandi.

8. Iam de onere Damasci propheta subiungitur. Damascus interpretatur fundens sauguinem, illam nobis innatam exprimens corruptionem, que quodammodo nolentes et inuitos trahit ad peccatum.  Ipsa est lex in membris nostris repugnans legi mentis nostre, et captiuos nos ducens in legem peccati, que est in membris nostris. Omnis sensus uitalis in corpore ex sanguine est; uitalis autem sensus in anima ex ratione est. Et scitis quam naturalis motus peccati nonnunquam in quadam delectationis uoragine pene ipsam uim rationis absorbeat; et totam, ut ita dicam, reddat exsanguem. Sed 558 quidam sentiunt, sed non consentiunt; impugnantur, sed non expugnantur; onerantur, sed non prosternuntur. Hi onus quidem sustinent a Damasco, sed Damascus non sunt. At ille qui consentit et prebet membra sua arma iniquitatis peccato, profecto Damascus est, proprium sanguinem fundens,  et suis se manibus interficiens. Hic procul dubio pondere pene, quod in onere Damasci describitur, se nouerit opprimendum.

9. Additur onus Aegypti. Aegyptus interpretatur tenebre. Sunt autem tenebre ignorantie, sunt et iniquitatis. Eia, fratres, non est leue hoc onus, quod de ignorantie nostre cecitate portamus, nescientes in multis quid expediat; quid laudemus, quid improbemus, ita ut sepe dicamus malum bonum, et bonum malum . Sed et quid oremus sicut oportet nescimus , et in luce Scripturarum quasi in nocte palpando incedimus. Qui ergo huiusmodi sunt, ab Aegypto onerantur; sed cum Aegypto non onerantur, cum illis scilicet qui Aegyptus sunt et tenebre, filii tenebrarum. De  quibus Dominus in Euangelio: Omnis qui male agit, odit lucem ; et Apostolus: Qui dormiunt, inquit, nocte dormiunt; et qui ebrii sunt, nocte ebrii sunt . Hi nimirum eo pondere pene premuntur, quo Aegyptum propheta docet esse puniendam.

10. Subiungitur onus deserti maris. Mare desertum est multitudo reproborum, qui, derelicti a Deo et a sanctorum numero separati, pondere persecutionum sanctam premunt Ecclesiam, ipsi penarum pondere, que in hoc onere a propheta notantur, postmodum puniendi. Preterea mare sunt illi, qui diuersis passionum ac uitiorum tumultibus quatiuntur. Qui semper in motu sunt, semperque uagi, nunquam  stabiles, nunquam in eodem statu permanentes: nunc superbia intumescunt, nunc ira feruescunt; nunc tristes, nunc leues, nunc pressi silentio, nunc risu dissoluti, transgrediuntur precepta seniorum, et fratrum pacem turbant. Quandiu tamen timent, quandiu dolent, quandiu admittunt correptionem nec fugiunt satisfactionem; desertum mare non sunt. At si uenientes in profundum malorum contempserint, si correpti reclamauerint, nichil honestum, nichil quietum, nichil insuper ordinatum responderint; sed tumidi, sed inflati etiam in ipsum a quo corripiuntur, uerbis indignationis insurrexerint, ita ut necesse sit relinquere eos sibi; desertum mare non dubites eos nominare. ue illis qui a Deo derelicti et hominibus, dimittuntur secundum  desideria cordis eorum, ut eant in adinuentionibus suis!  Quibus etiam Dominus per prophetam dicit: Auferam zelum meum a uobis, et ultra non irascar . Scitis, fratres karissimi, quam graue onus in humeros sanctorum imponant qui tales sunt. Sub hoc onere Propheta gemebat qui dicebat: Supra dorsum meum fabricauerunt peccatores . uere supra dorsum nostrum fabricant, qui huiusmodi sunt, quotidianis nos suis exorbitationibus onerantes; qui addunt peccata peccatis, contemptum iungunt contemptui, contumeliosi, elati, detractores, Deo odibiles, senioribus non obedientes, sociis non contemperantes. Tales arenarum pondus, quod in  onere deserti maris continetur, se nouerint incursuros.

11. Ex hinc onus Duma sermo propheticus describit. Duma interpretatur silentium. Scitis, fratres, quod multos silentium onerat, et grauat quies, ita ut tacentibus et quiescentibus omnia oneri sint; caput doleat, uenter rugiat, caligent oculi, et renes pene soluantur: exeuntibus autem huc illucque uagantibus et loquentibus, iucunda sint omnia, tradantur obliuioni dolores, singulis membris sua reddantur officia. O quanta est uirtus lingue, que oculos serenat, caput alleuiat, renes consolidat, genua dissoluta corroborat! Hec infirmum in laboribus infatigabilem reddit, patientem in iniuriis, paratum ad iter, promptum ad obedientiam. Itaque si uideris  monachum in claustro residentem huc illucque respicere, oscitare crebrius, manus et pedes extendere, nunc librum ponere, nunc resumere; postremo, quasi quibusdam stimulis agitatum de loco in locum, de auditorio in auditorium cursitare: sub onere Duma eum suspirare non dubites. Est preterea aliud quoddam silentium, quod eterne pene pondus multis imponat. Ipsum est silentium, 559 quod ex pudore et confusione procedens, confessionem obstruit peccatorum, uel excludit remissionem: quod onus pene tale silentium mereatur, propheticus sermo non tacet.

12. Iam onus in Arabia propheta subiungit. Arabia uespera interpretatur, que diei finis est noctisque  principium: horam mortis non incongrue, ut puto, signans, que cunctis fere mortalibus timoris non leue pondus imponit. Quis enim hominum hoc onus euitet, cui se Saluator exempli causa spontanea uoluntate submisit? Imminente enim morte, cepit, ut ait euangelista, pauere et tedere . Sub hoc timoris onere totum uiuit genus hominum, nisi forte aliquis talis sit, cui certa sit beata uita post mortem, cuius desiderio etiam amaritudinem mortis non sentiat. Preterea uespera que, ut diximus, diei finis est noctisque principium, eius exprimit casum, qui post opera lucis, ea inchoat que sunt tenebrarum, cuius fiunt nouissima peiora prioribus, qui profecto eo pondere opprimetur, quod in hoc Arabie onere continetur.

 13. Subditur onus uallis uisionis. uisio refertur ad contemplationem; uallis, ad humilitatem uel deiectionem. Est enim quorumdam contemplatio humilis, quorumdam deiecta. Humilis sanctorum, abiecta philosophorum. Sancti autem quo magis proficiunt, eo maiori onere uanitatis fatigantur, et sic ad altiora se erigunt, ut quandoque inuiti etiam ad inferiora trahantur. Si enim uirtus proficit, seruatur humilitas; si onerat, uanitas est. Scitis, fratres, qualem necesse est ut sustineat pugnam mens proficientis, ne fauor humane laudis subrepat, ne dissoluat adulatio, ne cor ambitu intumescat. At illi, qui quod notum est Dei, notum est illis; qui inuisilia Dei, per ea bique facta sunt, conspiciunt: euanuerunt  in cogitationibus suis, et obscuratum est insipiens cor eorum, et a monte contemplationis ceciderunt in uallem erroris. Ideo mutauerunt gloriam incorruptibilis Dei, in similitudinem imaginis corruptibilis hominis, et uolucrum, et quadrupedum, e serpentium. Et si scire uolueris quo isti digni sunt onere, audi quod sequitur: Propter quod tradidit eos Deus in desideria cordis eorum et in passiones ignominie, et tradidit eos Deus in reprobum sensum . Sed et illi qui scientiam Scripturarum uel doctrinam celestem intentione non recta, puta ad laudes hominum uel ad temporale lucrum retorquent; ad uallem uisionis pertinere noscuntur, ut scientia uisionem, uallis intentionem significet. Quos omnes quale pene pondus exspectet, propheticus  sermo declarat.

14. Sequenti loco ponitur Tyri onus quod nomen angustia interpretatur, cuius onus est in amaritudine penitentie, in labore continentie, in corporali egritudine. Quid enim? nichilne oneris est in hac corporali exercitatione uel discipline regularis obseruatione? Quid in labore continentie? Quid laboriosius, quid difficilius? quid periculiosius seruatur? quid facilius amittitur? Et est alia quedam cordis angustia, quam facit amor sui: cui contraria est cordis latitudo, quam facit amor Dei et proximi. Amor autem sui ex propria uoluntate procedit. Qui igitur amat propriam uoluntatem, oneri illi est uoluntas aliena, et ideo que sua sunt querit,  non que aliorum. Ad omnia que sibi uoluntas propria suggerit, promptus; ad ea que sibi iniunguntur, piger et tardus. De talibus dicit Apostolus: Erunt homines se ipsos amantes . Qui profecto pondus pene, quod in onere Tyri scribitur, non euadent.

15. Ultimum onus est iumentorum austri. Auster, qui uentus est calidus, signat Spiritum sanctum, sicut habes in Cantico canticorum: Surgat aquilo, et ueni, auster; perfla, hortum meum . Felix anima que huius austri iumentum est; que freno moderationis huius regitur; que in omnibus eius subditur uoluntati. Felix plane anima, cui Spiritus sanctus presidet, et omnia opera eius dirigit. cogitationes eius disponit, motus ordinat moresque  componit. De talibus scriptum est: Ubicunque erat impetus Spiritus, illuc gradiebantur, cum ambularent . De quibus propheta: uiam fecisti in mari equis tuis . Huius iumentum austri Paulus erat, qui dicebat: Non spiritum huius mundi accepimus, sed Spiritum qui ex Deo est, 560 ut sciamus que a Deo donata sunt nobis . Et uidete quomodo iumentum austri ubique regitur freno presidentis. Prohibetur a Spiritu, ne in Asia predicet ; monetur a Spiritu, ut Macedoniam uisitet ; incitatur a Spiritu, ut Atheniensibus euangelizet ; alligatus Spiritu Ierosolymam properat . uides quomodo insidens ei Spiritus sanctus quasi iumento suo, nunc stringit habenas, ne eat quo uult;  nunc urget calcaribus, ut eat quo Spiritus uult. Quid putamus, fratres mei? nichilne oneris portant huiusmodi iumenta? Sed iumenta austri sunt, ideo onerantur ab austro. Quali onere, inquis? Audi Apostolum: Charitas Dei diffusa est in cordibus nostris per Spiritum sanctum qui datus est nobis . In hac itaque caritate quale onus sustinuit Apostolus ipse dicat: Quis infirmatur, et ego non infirmor? quis scandalizatur, et ego non uror?  Et iterum: Tristitia mihi magna est et continuus labor, pro fratribus meis secundum carnem . Ille igitur qui iumentum est austri, oneratur aliena infirmitate, oneratur aliena iniquitate, oneratur aliena necessitate et peruersitate. Onus est esuries pauperis, oppressio inopis,  miseria egrotantis, tentatio proficientis, causa deficientis. Onerauerat et eum plebis tribulatio, orphanorum desolatio, uiduarum gemitus, afflictio captiuorum. Nonne beatissimus Paulus quasi hoc onere pressus, a secretis celorum descendit ad cubile infirmorum? Sed et uos, fratres, qui fugistis ab aquilone de medio Babylonis, et iam habitatis in terra austri, Alter alterius onera portate, et sic, ut iumentum austri, adimplebitis legem Christi . Certe non est iumentum austri, qui portare negligit onus fratris sui, infirmitates et morum et corporum, quas in istis oneribus, ut potuimus, commemorauimus.

16. Preterea, fratres, per iumenta austri, possumus eos significatos dicere, qui dona Spiritus sancti  non per meritum, sed per officium sortiuntur, sicut sunt prophetia, curationes et cetera huiusmodi. Quos ordinant, ordinantur; maledicuntur, quos maledicunt; quos benedicunt, benedicuntur; ligantur, quos ligant; et quos absoluunt, absoluuntur: ita tamen si hec omnia secundum leges Ecclesie, non secundum animi impetum faciunt. Hinc est quod Balaam populo Dei benedixit ; quod Caiphas pessimus prophetauit ; quod Iudas pessimus, sicut ceteri Apostoli, miracula fecit . Hinc est quod multi uenient in illa die dicentes, Nonne in nomine tuo prophetauimus, et signa multa fecimus? Et tunc confitebor illis, ait Dominus, quia non noui uos . Hi tales non homines dicendi sunt, sed iumenta,  qui Domino Iesu Christo non seruiunt, sed suo uentri, qui terrena cupiunt et celestia contemnunt. Hi nimirum illo onere miserabiliter punientur, quod quibusdam iumentis austri Isaias terribiliter intentat.

17. Fregimus, ut potuimus, panem istum hordeaceum; sed quia festinauimus inter frangendum, plurima nobis ceciderunt fragmenta. uos igitur qui otiosi estis, quos Christus ab his occupationibus seruauit immunes, colligite que superauerunt fragmenta, ne pereant. Inspiciat unusquisque se ipsum. uideat, et quod onus sustineat, et quod in futurum sustinere formidet. Si sub onere Babylonis est, detestetur illud et abiiciat; ne si fuerit conformis operibus  eius, a penis eius non sit immunis. Sub onere Philistiim, uideat ne potionibus eorum inebrietur; eisque fiat similis in culpa, futurus eis similis in pena. Quod si sub onere Moab se senserit laborare satagat sic necessitatibus corporis indulgere; ne Nabuzardam muros destruat Ierusalem ; nec sic ei satisfaciat, ut cum illo in eternum ardeat. At si onus Damasci humerum presserit, caueat ne ipse sibi manus iniiciat; et ita seminans in carne, de carne metat corruptionem. Sane si onus Aegypti incubuerit, abiiciat opera tenebrarum, et armis lucis induatur; ne si hic interioribus tenebris mentem libens tradiderit, quandoque in exterioribus nolens crucietur. Porro, si onus deserti maris malis eum persecutionibus infestauerit,  non deficiat nec frangatur; ne quod ipsi iniecerint per malitiam, ille per impatientiam patiatur. Si autem onus Duma, id est silentii, fecerit impatientem, uel pudor et confusio obstruxerit confessionem; caueat pondus pene, quod taliter silentibus propheta intentat. 561 uerum si onere Arabie pressus mortem timuerit, secundum naturam sese habeat, ut eam non timeat propter conscientiam; ne non solum ab Arabia prematur, sed insuper cum Arabia eterne damnationis onere comprimatur. Preterea si sub uallis uisionis onere suspirans contra uanitatem pugnauerit, caueat ne a monte contemplationis cadat in uallem erroris, eo utique onere obruendus, quod in onere uallis uisionis propheta describit. At si sub onere Tyri, ob presentes  labores et dolores mentem pusillanimitas in desperationem deiecerit, caueat pre omnibus proprie uoluntatis angustiam; ut corde dilatato, per omnes huius uite angustias gratanter incedat, et sic eternum miserie pondus, quod Tyro intentatur, euadat. Postremo, si sub onere iumentorum austri affectus tedio defecerit, cogitet sciatque, quia, si onus caritatis abiecerit, onus damnationis non immerito sustinebit.

18. Credo etiam quod non uacat mysterio ipse onerum ordo; nec sine causa primo loco ponitur onus Babylonis, secundo Philistiim, et sic de ceteris. Si enim prius a cordibus nostris non fuerit expulsa cupiditas, que onus Babylonis et radix omnium scitur esse malorum ; nec cetera  onera declinare uel uincere, nec ad uirtutum progredi summam ulla ratione poterimus. Fit autem ista cupiditatis expulsio, uel in his qui seculo plene renuntiant, uel qui sic utuntur hoc mundo, tanquam non utantur ; uel tanquam nil habentes et omnia possidentes  Cupiditate autem deuicta uel exclusa, iam non est nobis colluctatio aduersus carnem et sanguinem, sed aduersus mundi rectores tenebrarum harum, contra spiritualia nequitie in celestibus . Sed cum his qui non patitur nos tentari supra id quod possumus, sed facit cum tentatione prouentum, ut possimus sustinere ; onus istud uel alleuiauerit uel abiecerit, onerabit nos huius  carnis necessitas, cuius metas sicut scire difficile est ita seruare impossibile. Necesse proinde est ut, concepto igne, naturalia nos incentiua fatigent; et, nisi eis resistatur, ad illicita queque compellant. Si uero compressis Philistiim, necessitas corporalis, quasi Moab, sub modo fuerit temperantiaque redacta, et sic quasi onus Damasci, carnis quis uicerit incentiua; statim errores et blasphemie, quasi tenebre Aegypti oculos carnis obducent, donec coruscanti luci sapientie tenebre cedant; et statim desertum mare, id est peruersorum inuidia malitiaque succedant. Qua cessante, cum omnia ei uideantur esse quieta, ipsa quies a spiritu acedie, quasi ob onere Duma, non potest esse quieta. Quo operis, orationis ac lectionis, assiduitate expulso,  onus Arabie, id est metus mortis, incumbit. Sed et ipso bone conscientie ac fidei uirtute superato, iam quasi uicinum et propinquantem perfectioni uanitas  onerabit. Que si fuerit profunda humilitate deuicta, nil restat nisi ut alienis necessitatibus quasi iumentum austri oneretur.

19. Hec in presenti de oneribus dicta sufficiant, quorum quedam ab humeris nostris hoc tempore gratie Christus deponit, quedam temperat, quedam minuit, quedam disponit. Hec autem omnia operatur secundum abundantiam misericordie sue, a cuius presentia, quasi a facie olei, iugum diabolice dominationis computruit. Sed qui tempus misericordie negligit, iudicii tempus formidet; quia is qui per misericordiam nos redemit, per iustitiam iudicabit. Itaque, fratres, misericordiam et iudicium cantemus Domino. Misericordiam scilicet, quam experimur; iudicium, quod exspectamus. Amplectamur  illam, illud timeamus, ut hic deuoti, illic securi inueniamur, prestante Domino nostro Iesu Christo. Amen.





NICOLAI CLARAE-uALLENSIS. SERMONES TRES IN NATIuITATE DOMINI.



SERMO I  . In illud: »Oleum effusum nomen tuum.« 


1. Non poterit explicari sermo quem mente concepi.  Stupor enim miraculorum opprimit me; et dum omnia replico, omnia complicantur. Quis poterit excogitare diem aduentus eius? Ideo fit elinguis lingua, 562 memoria immemor, insensibilis sensus: insueta nouitate relucent omnia, et omnia partui uirginis obsequuntur. Fiunt mirabilia in celo sursum, et in terra deorsum; quia uniuersa in nascentis Dei obsequium iurauerunt. Insigniuntur conuexa celorum stella lucentiore, et multo lumine loca flammantia perstringuntur. Diffunduntur per quadrifidum orbem radii rutilantiores, et pluralitatem stellarum nouus ignis obtundit. Miratur orbis celos nouum peperisse splendorem, et inconuertibilem eorum statum ad signa et prodigia fuisse conuersum. uident Chaldei in celis quod Balaam reliquit  in Scripturis: Orietur, inquit, stella ex-Iacob, et consurget homo ex Isrel, et erit omnis terra possessio eius . Nascitur stella in excelsis, et Deus in terris, cuius possessio a mari usque ad mare. Preparant se reges Tharsis, ut cum nouitate munerum uideant nouam Matrem, Filium nouum, nouam nouitatem. Fons olei de terra erupit; templum Rome, quod uocabatur Aeternum, corruit, omnibus impensis et urbis et orbis mirabiliter consummatum  . Cum enim Romani in uictoriose antiquitatis memoriam, templum singulari schemate  facere decreuissent, ab omni illa deorum, imo demoniorum multitudine quesierunt usquequo durare posset tam excellentis operis operosa constructio, responsum est: Donec uirgo pareret. Illi ad  impossibilitatem oraculum retorquentes, Templum Aeternum, solemnem illam machinam uocauerunt. Nocte autem cum e uirginali thalamo uirgineus flos Marie egressus est, ita cecidit et confractum est illud mirabile et columnarium opus, ut uix apparerent uestigia ruinarum.

2. O Bethlehem ciuitas Dei summi, et in te et in suburbiis tuis uisa sunt mirabilia hodie. Deus pendet ad ubera, ponitur in presepio, ligatur in cunis, pannis inuoluitur, et laxatis fasciolis, felices manus et sancta brachiola per cunarum paruitatem expandit; alludit uirgini, Matri arridet, et blandientes oculos ad Mariam intorquet. Stat perterrita tantis miraculis Regina celorum, confert in corde suo salutationem archangeli, conceptionem Dei, natiuitatem  pueri, et miratur quod ille, qui aliter potuit ad nos uenire, sic uoluit subuenire. Adest et Ioseph, sed ab utroque remotus, et in excessu mentis miratur, et mirari satis non potest, qualiter ad tante dignationis admissus sit arcanum. Adest multitudo celestis exercitus; uocibus gloriosis Gloria in excelsis Deo  auditur. Pastores ueniunt, et inueniunt puerum et puellam; precedit stella, reges accedunt, adorant Filium, Matrem uenerantur, offerunt munera, deferunt maiestati. Cruciatur Herodes, Ierosolyma turbatur, requiruntur Scribe,  locus predicitur, indicitur simulatio, simulator ad nichilum deducitur, deteguntur commenta fraudum, Magi per aliam uiam reuertuntur, pax inaudita a seculo regnat, uniuersus orbis ad censum describitur, riuus olei de terra prosudat, et in diuitem uenam liquor santificatus ebullit. Quid est hoc, nisi quia uera pax in terris apparuit; nisi quia ad supernum regnum ciues ascribuntur; nisi quia fons misericordie de uirgine emanat?

3. Oleum effusum nomen tuum . Spiritus sanctus, Scripture ipsius uiuus fabricator, et unus aliquis non paruam sue pinguedinis dulcedinem sub hoc capitulo dereliquit. Sed uos nocturnis uigiliis ita defatigati estis, ut uix possitis somnum ab oculis amouere. Euigilate tamen paulisper, et  somni torporem excutite: aderit ille de cuius Natiuitate loquimur, ut illuminet oculos nostros, ne obdormiamus. Totus autem sententie sensus ex illius arca mutuabitur, cuius consilium est quasi consilium Dei. Ipse ille est dominus uidelicet Abbas Clare-uallensis, cuius religio et discretio, sapientia, eloquentia, uita et fama per totam latinitatem non immerito decurrit. Libenter enim illius sarcinas odoro. Sed ad propositum reuertamur. Benignus ille Spiritus, de cuius secretiore fonte Canticorum flumen euadit, in his tribus uerbis tria nobis requirenda reliquit; uidelicet nomen sponsi, quare oleo comparetur, quomodo et effundatur; quia et nomen tacet, de comparatione nil loquitur, de effusione nil dicit.

 563 4. Primum de nomine uideamus. Multa, ut arbitror, uocabula Sponsi per diuinam Scripturam sparsa leguntur; sed in duo uobis uniuersa complector. Nullum profecto reperies, quod non sonet aut maiestatis potentiam, aut gratiam pietatis. Puer Domini, de quo frequentius facio mentionem, ad regis cubiculum introductus, duo quasi sublimiora de ipsius ore diuinitatis audiuit: Potestas Dei est, inquit, et tibi, Domine, misericordia . Sed et ipse Saluator prophetice ueritati attestans ait: uos uocatis me, Magister et Domine . Dominus nomen est maiestatis; pietatis, magister. Si enim pium est prebere escam corpori; multo misericordius escam anime impartiri, quod est proprie magistrorum, qui mentes disciplinatas  sub discipline rigore cercent. uideamus quod horum nominum effundatur; utrum nomen potentie in nomine gratie, uel nomen pietatis in maiestatis uocabulum. Absit ut misericordia in potentia includatur; quia miserationes eius super omnia opera eius!  Certum est ergo quia potestas Dei in maiorem hodie pietatem effusa est, cum celi distillarent a facie Dei, et de uirgineis membris Antiquus dierum exoritur. Non est qui se abscondat a calore isto; quia largior olei effusio a capite descendit in barbam; quia etiam extremam uestimenti fimbriam largius irrorauit. Tanta est abundantia miserentis, ut non solum sub nomine effusionis, sed exinanitionis censeatur. Exinaniuit  semetipsum, ait Apostolus, formam serui hodierna die accipiens , et cum tota multitudine miserationum suarum de thalamo prosiliit uirginali.

5. Non enim habuit dulciorem modum ad redimendum nos abyssus illa consiliorum Dei; quia quidquid in Diuinitatis thesauro pietatis est inuentum, totum in utero uirginis est congestum. Non me capio pre letitia, quod tanta maiestas naturam meam assumens, tantum me eleuat; et me miserum in diuitias glorie sue non ad horam, sed in sempiternum includit. Fit frater meus Dominus meus; et timorem Domini fratris uincit affectus. Domine Iesu Christe, libenter audio te regnantem in celis, libentius nascentem in terris, libentissime  crucem clauos et lanceam sustinentem. Hec siquidem effusio rapit effectum meum, istorum memoria incalescit cor meum, uiuentis et uiuide potionis asperitate purgatum. uiuus est iste sermo et efficax, et penetrabilior omni gladio ancipiti, pertingens usque ad diuisionem anime et spiritus, compagum quoque ac medullarum scrutator . Unus illorum qui prophetalis chori aut magister, aut inter magistros est, sub senaria diuinorum nominum partitione, de hac effusione mirabiliter quidem, sed subtiliter prophetauit: uocabitur, inquit, nomen eius admirabilis, consiliarius, Deus, fortis, pater futuri seculi, princeps pacis . Erat quidem admirabilis Dominus meus inter angelicos ordines audiens hymnum glorie sue; admirabilis  illi mirabili creature; faciens mirabilia in celo et in terra, in mari et in omnibus abyssis. Ego autem in luto fecis et miserie obuulutus, miser et miserabilis omnem spem emergendi perdideram. Ille in gloria, ego in miseria; admirabilis ille, miserabilis ego. Sanctum et terribile nomen istud clausum et integrum quomodo capere poteram, quando uix angelicus oculus prospicere, nedum perspicere potest?

6. Sed uide effusionem. Ille qui erat admirabilis agminibus Angelorum, inclinat celos et fit consiliarius hominum. Maiestatiuum nomen in pietatiuum effunditur; et qui mirabilis est in celis, consulere uenit in terris, abscondit purpuram sub miserie uestimentis. Et ad lutum ubi iacebam inclinatur, non  mergitur: et, si audeo dicere, infixus sum in limo profundi, operi manuum suarum porrigit dexteram; de profundis aquarum extrahit, extractum abluit, ablutum induit, indutum reportat, reportatum confirmat. Porrigit dexteram cum nascitur, cum loquitur extrahit, abluit cum moritur, induit cum resurgit, cum ascendit reportat, confirmat cum Spiritum sanctum remittit de celis. Bonus quidem consiliarius, qui consilium quod uoce dederit, et morte defendit. Erat enim docens, ait euangelista, sicut potestatem habens, non sicut Scribe et Pharisei eorum . Deus, fortis, nomina sunt potestatis: sed Deus effunditur in patrem futuri 564 seculi; fortis, in principem pacis. Breuiter curro; quia et  fatigatis et scientibus legem loquor. Quid tibi, mussitabunde Lucifer, in tanta defluxione et effusione? Clausum est tibi totum itinerarium Dei, et malignans oculus tuus hic nimium caligauit. Sed et Dominus meus admirabilis fuit in natiuitate, consiliarius fuit in predicatione, Deus in miraculorum coruscatione, fortis in passione, pater futuri seculi in resurrectione, princeps pacis in illa eterna beatitudine. Non terreamini nouitate uerborum, quia nichil nouum introducitur. Sic et olim nomina commutata et effusa sunt: Abram in Abraham; Sarai in Saram ; et si quas alias immutationes in illa ueteri officina uos legisse recolitis.

7. Sed et ab ipsis pene mundi principiis, in arcano quodam Scripturarum loco diuini nominis effusionem  inuenisse me recolo. Loquitur Dominus ad Moysen de liberatione Isrelis, et post multam Dei et Moysi confabulationem, propheta subtiliter inquirit nomen eius. Et Dominus dicit: Ego sum qui sum, hoc est nomen meum in eternum. Hec dices filiis Isrel: Qui est, misit me ad uos. Perterritus Moyses inextricabilis auctoritate uocabuli, ac si diceret: Hoc excedit intellectum meum, non possum capere nisi effundatur, audiat a maiestate: Ego sum Deus Abraham, Deus Isaac, et Deus Iacob . uides effusionem. Ecce Deus Angelorum uocat se Deum hominum. Curramus ergo, fratres, in odore unguentorum istorum; curramus ad oleum de oliua speciosa in campis expressum, nulla  infectum amurca, nulla infectum amaritudine. Oleum quod exhilarat faciem hominis, quod sanat uulnera, dolorem tollit, reddit suauitatem. Nonne Samaritanus noster nobis a latrone pessimo uulneratis attulit uinum et oleum, ad purgandum et mitigandum uulneris magnitudinem? Sed multum olei, parum uini; multum misericordie, iustitie parum. Sic quippe decebat miserantem, sic misero expediebat. Non intres in iudicium cum seruo tuo, ait iustus, quia non iustificabitur in conspectu tuo omnis uiuens ; sed corona me in misericordia et miserationibus. ueniens quippe hodie quinque uasa attulit olei, nonnisi duo uini. Spiritus enim sapientie, intellectus, consilii, scientie, pietatis, misericordie dulcedinem sonat, misericordiam fragrat,  eructat sanitatem. Fortitudo et timor uinum sunt, sed hoc uino potatus est potens ille, cum Christus in spiritu fortitudinis descendit ad inferos, non timidus, sed timendus.

8. uideamus nunc quare oleo comparetur. Oleum  lucet, pascit et ungit. Idem facit Christi nomen, et per omnia consonat comparationi. Lucet predicatum, pascit recogitatum, inuocatum lenit et ungit. uide si non preclara luminaria lumen nominis huius super eloquentie candelabrum portauerunt; si non illuxerunt coruscationes Dei orbi terre, si non in splendore fulgoris huius commota est et contremuit terra . In nomine Iesu Christi surge et ambula, dicit claudo Princeps Apostolorum. Nonne quasi fulgor exsiliuit ab ore Petri, cum nominatum est nomen quod os Domini nominauit? Et statim, inquit, consolidate sunt bases eius et plante . uocabulum Iesu, sicut Origenis lingua nobilior definiuit, dulce et gloriosum; omni adoratu cultuque dignissimum, quod non prius ab hominibus decuit efferri in mundum, sed a quadam sublimiori excellentiorique natura. Omnes quippe Prophete nomen istud aut nescierunt, aut penitus tacuerunt; et reseruata est prerogatiue dignitas archangelo Gabrieli, qui sancto ore sancte uirgini illud primum euoluit . Nonne Isaias in excessu mentis captus, uerbis archangelicis eisdem pene syllabis  consentit usque ad sancti nominis nouitatem?  Pascit reuera, nec est felicior pastio in loco pascue ubi nos Dominus collocauit. Quid eque mentem cogitantis impinguat? Nomen Iesu mel in ore, in aure melos, in corde iubilus. Omnis cibus qui non conditur hoc sale, infatuatus est. Scriptura que non fuerit interlinita oleo tante deuotionis, insipida est. Olim mihi Tullius dulcescebat, blandiebatur uirgilius, et Syrenes usque in exitium dulces, meum incantauerant intellectum. Lex, Prophete, Euangelium, Epistole, et omnis gloria sententiarum Domini mei et seruorum eius, aut 565 parua uidebatur, aut nulla. Nescio modo quid dulcius mihi immurmurat filius Iesse, qui uario sermonum et  sententiarum concentu, omnes illos quos diligere consueueram, ineloquentes reddit et mutos. Lenit et ungit, quia nichil sic recreat in tribulatione. Denique et probare licet. Inuoca me, inquit, in tribulatione; eruam te, et honorificabis me . Hoc est nomen, hoc est oleum, hec olei effusio. Amen dico uobis, non deficiet hic lecythus olei, nec minuitur, donec pluuiam uoluntariam, que segregata est hereditati eius , diffusus instillet, donec faciat celum nouum et terram nouam; quia misericordia eius ab eterno et usque in eternum super timentes eum . Sed iam surgamus et preparemus nos ad solemnioris Misse iubilationem, nec cordibus parcentes nec uocibus, ad honorem Pueri qui natus est nobis, qui est Deus in  secula benedictus. Amen.



SERMO II  . De duplici Christi generatione.

1. Exsultate, fratres, in Domino, quia de Dominica illa sermo succedit, que singularem in cordibus uestris uindicat principatum; que est ad cuius nomen humiliter inclinatis, cuius horis reuerenter assistitis, cuius memoriam iugiter frequentatis. Hec est que uestris affectibus suauiter indulcescit, quia magna multitudo dulcedinis eius. Spiritus enim eius super mel dulcis, in quam dulcis Dominus cum omni sua dulcedine superuenit. Cum enim fecerit Deus omnia opera sua ualde bona, hic melius fecit, consecrans  in ea sibi reclinatorium aureum, ut post tumultus Angelorum et hominum, et reclinaret, et requiem inueniret. Hoc est quod natura miratur, reueretur angelus, ueretur homo, stupet celum, contremiscit terra, infernus exhorret. In huius utero maiestas Altissimi mirabiliter liquefacta, sicut adipe et pinguedine repleuit terras, infudit celos, inferna respersit. Hic exinaniuit semetipsum excelsus et immensus mensuram bonam et confertam et coagilatam mittens in sinum uestrum. Hic diuinis manibus unctus oleo letitie, et sicut altare in signum pontificii consecratus. De altari hoc ad aram crucis ascendens, proprio cruore, tanquam alterius generis oleo perfusus, iam non consecratus, sed consecrans, totum corpus machine mundialis largiore  liquamine consecrauit. Fatiscat ergo meror, tristitia fugiat, eliminetur dolor, rancor abscedat, ut liceat uacare et uidere cum Moyse uisionem hanc grandem, qualiter Deus in hoc uentre concipiatur, decipiatur diabolus, recipiatur perditum, indebitum accipiatur. Totum me trahit affectio, sed oratio deficit. Diues cogitatio uocis paupertate confunditur. Feruent interiora, et in undosam ebulliunt altitudinem; sed frigiditas lingue cumulos refrigerat exundantes. Quid est, o Beatissima? Nunquid ita sensu taciturnus obdormiam, ut ibi mutus sim, ubi omnis loquitur creatura?

2. uerumtamen non tacebo et non quiescam, donec egrediatur ut splendor uultus tuus, et sermo de  te conceptus, si non ut lampas, saltem ut scintilla accendatur. Mouet, fateor, quod, disponente Deo, peccant rationales creature et multis annorum millibus tam celestia quam terrestria incassum stare uideantur, semirutis illis, istis dirutis. Stat illa magna ciuitas, ciuium suorum numerositate fraudata, et a stellantibus palatiis multiplex habitantium multitudo propellitur. Obscurantur stellarii ignes, solem loquor et lunam et stellas, et multa sui luminis claritate mulctantur. Terra maledicitur , cum damnatur hominum successio; et omnis creatura, iuxta Apostolum, parturit et ingemiscit . Tacet Deus omnipotens, et ordinans eius omnipotentia tantam dissimulat confusionem. Tandem nascitur Maria, et ad nubiles annos egrediens  speciem induit speciosam, que ipsum alliciat Deum, et diuinitatis oculos in se conuertat. uide quid inde dicat ille non minimus explorator secretorum Dei: Audi, inquit, filia, et uide, et inclina aurem tuam, et obliuiscere populum tuum, et domum patris tui, et concupiscet Rex 566 decorem tuum, quoniam ipse est Dominus Deus tuus?  Germinat igitur uirga Iesse de tortuosa radice generis humani et patriarcharum arbore, et in altitudinem et rectitudinem erumpens omnem ignorat nodositatem filiorum, tenebras nescit, fructicosa queque non habet. uidet et ardet ille uehemens amator, et totum epithalamium in eius laudibus decantat, ubi manifeste  sponsus inducitur spirans amorem sincerissimum, nec ultra ualens dissimulare quod patitur. Euocatur statim celestis ille conuentus, et, iuxta prophetam, init Deus consilium, cogit concilium, facit sermonem cum angelis de restitutione eorum, et de redemptione hominum, de elementorum renouatione . Illis stupentibus et mirantibus pre gaudio, queritur modus redemptionis, et statim de thesauro diuinitatis, Marie nomen euoluitur; et per ipsam, et in ipsa, et de ipsa, et cum ipsa totum hoc faciendum decernitur, ut sicut sine illo nichil est factum, ita sine illa nichil refectum sit. Traditur epistola Gabrieli, in qua salutatio uirginis, incarnatio Redemptoris, plenitudo gratie, glorie magnitudo, multitudo letitie continetur. Missus ergo  angelus Gabriel a Deo, etiam antequam ad uirginem perueniret, inuenit Deum uirgineis illapsum uisceribus  , et maiestatem Dei uirginalis uentris breuitate conclusam. O uenter diffusior celis terrisque amplior, capacior elementis! qui totum claudit omnia concludentem, in quo Deus glorie reclinatur. Denique et Archangelus non ait: Aue, Maria replenda, sed, plena; non: Dominus ueniet in te; sed, Dominus tecum; quia inde totam eam sibi rapuerat Spiritus sanctus, et celestibus insignierat ornamentis. Iam consecrata erat in loco uoluptatis, de quo fons ille debebat ascendere, qui uniuersam terre superficiem irrigaret.

3. Satis hucusque sparsimus uerba, et uolaticis  sermonibus diuersa preseminauimus: nunc insistamus hic, si forte aliquod dignum elicere ualeamus. Fluuius, ait Scriptura, egrediebatur de loco uoluptatis ad irrigandam uniuersam superficiem terre, qui inde diuiditur in quatuor capita . Fluuius iste est Dominus meus iehsu, qui de duobus locis uoluptatis egreditur, ex utero Patris, et ex utero uirginis. Unde propheta: Dominus Deus noster fluuius gloriosus, exsiliens in terram sitientem. Sed ineffabilibus differentiis longe aliter a Patre quam a Matre egreditur; quia, etsi hec temporalis natiuitas gloriosa est, multo gloriosior est eterna. Hortantibus uobis, de utraque generatione uolo aperire quod sentio, non quod aliquid exponere presumam, cum hoc ultra omnium uires, quanto magis ultra meas  sit? et extreme dementie sit uelle fari ineffabilia, maxime hominem imperitum. Non enim oblitus sum Salomonem dicentem: Sicut qui nimium comedit mel, euomit illud; sic qui scrutator est maiestatis, opprimetur a gloria . De utraque enim per prophetam dici puto: Generationem eius quis enarrabit?  Quia et Patris illa ineffabilis et inaccessibilis est, ac nulli peruia creature. Hoc sensu credo Apostolum dixisse de Deo: Qui solus habitat lucem inaccessibilem ; cum etiam puriores nature tanto reuerberentur intuitu, ut nec possint irrumpere in tante claritatis abyssum. Ipse etiam Filius protestatur: Nemo nouit Filium  nisi Pater, neque Patrem quis nouit nisi Filius, et cui uoluerit Filius reuelare . Nec tamen sicut est, sed sicut capere potest cui tanta dignatio reuelatur. Unde et illa sublimis anima que usque ad tertium celum in diuitias glorie Dei rapta fuerat, dicit: Ego me non arbitror comprehendisse .

4. uerissima ergo definitio est, quia illam gignentis et geniti generationem nullus omnino penetrat intellectus. Hanc etiam de Matre, omni humane creature reor inextricabilem, et nescio utrum ab illa excellentiori natura ualeat comprehendi. Quis enim comprehendat unitionem carnis et uerbi, qualiter Deus et homo in unam personam conueniat, saluis imperturbatisque proprietatibus naturarum? Unusquisque  in suo sensu abundat; ego hanc omnem sensum supergredi credo, ueterum uirorum uestigiis inherens, qui super hec sanas et inconcussas sententias reliquerunt. Ad paternam igitur generationem recurrentes, locum uoluptatis Patrem esse censemus, 567 quamuis Deus illocalis sit; sed efficientias rerum, nisi per uulgatos sermones, explicare non possumus. In ipso autem omnem uoluptatem esse intelligit, qui legit Apostolum dicentem: Quoniam ex ipso, et per ipsum, et in ipso sunt omnia ; et alium ex illo duodeno apice similiter eructantem: Omne datum optimum et omne donum perfectum desursum est, descendens a Patre luminum . Ipse etiam Filius dicit: Hec est uita eterna, ut cognoscant te solum uerum Deum  . Cognitio igitur Patris uita eterna est: et ubi uita eterna, ibi sempiterna uoluptas. Egreditur ergo fluuius de loco uoluptatis; quia gignitur de utero Patris Deus de Deo, lumen de lumine, de Domino Dominus. Egreditur autem identitate, quia idem est cum Patre. Idem dico secundum substantiam, non secundum personam. Egreditur et equalitate, quia Patris omnipotentiam recipit; cum omnia que possit Pater, possit hec et Filius, sicut ipse testatur: Omnia que facit Pater, facit et Filius: nec potest Filius facere quidquam, nisi quod uiderit Patrem facientem . Egreditur et eternitate, quia licet generetur, non tamen est posterior generante, sed ambo unius antiquitatis sunt: si tamen uocabuli nouitatem non exhorretis; quod licet  quoquo modo significet que dicuntur, longe tamen est a sententie maiestate. Egreditur similitudine, quia similis est Patri, Patris imago, splendor glorie et figura substantie eius. Egreditur alteritate, quia alius est ab illo: Alius dico; non Aliud. Ego, inquit, et Pater unum sumus . Unum dixit; non, unus: quia Unum significat substantie unitatem; unus uero, personarum proprietatem. Sic igitur et longe excellentiori modo de Patre Filius egrediens, inundat angelicas stationes; quia, iuxta Salomonem: Fons sapientie uerbum Dei in excelsis . Citharedus puer de hoc fonte pleno uentre potauerat, cum diceret. Apud te est fons uite, et in lumine tuo uidebimus lumen . Apud te, inquit, est fons uite; quia tu non solum uita, sed et Filius tuus fons uite est. Et ut patenter quod sentiebat ostenderet, subiunxit: In lumine tuo uidebimus lumen; scilicet ad irrigandam uniuersam superficiem terre. Quenam terra est in illa celorum summitate reposita, quam superfluat et irriget fluuius gloriosus? Regnum celorum terra uiuentium est: Unde, Credo uidere bona Domini in terra uiuentium ; item: Placebo Domino in regione uiuorum . Irrigatio hec indicibilis est. Inebriantur quippe Angeli ab ubertate domus Dei, et torrente uoluptatis eius potantur.

5. Hic quid dicam, nescio, quia plurimus stupor sensum opprimit assurgentem. Ubi sunt oratorii  sermones, quos in fornace rhetorica omnis ille philosophorum conflauit chorus? Ubi sunt gigantes a seculo nominati, qui ab initio fuerunt magni statura, scientes bellum, languentes circa pugnas uerborum? Nunquid non maximus ille gigas  ab intellectu tam purissime ueritatis repulsus est? Nonne acerrimo mentis ingenio tangens, sed non attingens diuinitatem Dei, dicit: »Unum inueni quod cuncta operetur; et aliud per quod cuncta efficiuntur, tertium autem non potui inuenire?« Recte de Spiritu sancto inscius, qui illi non erat infusus, qui sanctorum reuelationum magister est, qui reuelauit Paulo que oculus non uidit, sicut idem apostolus gloriatur: Nobis, inquit, reuelauit Deus. Per quid, Apostole? Per Spiritum sanctum , non per spiritum nostrum, per quem sicut philosophi seducti sunt, ita et seduxerunt. Ille noster philosophus, qui super senes et super omnes docentes se intellexit , quid super hoc senserit audiamus: Rigans montes, inquit, de superioribus suis . De sublimioribus quippe Angelis, qui non per speculum in enigmate, sed facie ad faciem ipsam Dei substantiam luminibus indefessis aspectant.

6. Sequitur: Qui inde diuiditur in quatuor capita. In que quatuor capita? Dicamus breuiter, quia grandis nobis restat uia. In admirationem; nam de fragilitate complexionis humane, de torrente uoluptatis bibens, tota obstupet illa dignior creatura de Creatoris gloria, et glorie ratione. In puritatem;  quia non in uase testeo, sed remoto uelamine hauriunt aquas in gaudio de fontibus Saluatoris. In satietatem; quia, etsi desiderant in eum prospicere, 568 non tamen desiderium necessitatem, uel necessitas miseriam inducit; sed mirabiliori modo et semper desiderant ut semper satientur, et semper satiantur ut semper desiderent. In securitatem; quia de sua stabilitate certi, perennibus gaudiis immerguntur, exspectantes beatam spem, et aduentum glorie magni Dei, quando fiet unum ouile et unus pastor, et superna illa Ierusalem consummabitur in id ipsum. Sed influit fluuius iste per angelicas officinas. Sed hec omnia fides capit, nescit ratio, intellectus ignorat humanus. Hec sunt fortassis illa  quatuor, que uas electionis felici quaternario in Epistola ad Hebreos uidit, dicens: Non accessistis, inquit, ad montem fumantem, sed ad montem Sion, ad Ierusalem ciuitatem Dei uiuentis, ad multorum millium Angelorum frequentiam, ad Ecclesiam primitiuorum ascriptam in celis (Hebr. XII, 18, 22, 23.

7. Nunc accingamus nos ad uidendum qualiter egrediatur de uirgine; quia egressio ista dulcior et affectuosior est humane miserie, que intuentium pectora concutit, et irrorat oculos, et beatis fontibus uultus amantium perfundit. Hic locum uoluptatis uterum Marie intelligo, in quo cumulauit omnes delicias deliciarum Dominus, de cuius deliciis Spiritus sanctus admiratorio sermone in amoris  Cantico eructat: Que est ista que ascendit de deserto deliciis affluens?  Nunquid in Angelis uoluptatem habet Altissimus, in quibus ipse reperit prauitatem?  Nunquid in constellatione uel scintillatione stellarum, quarum alie conuertuntur in sanguinem, alie cadunt de celo, alie in tenebris obscurantur?  Nunquid in ere, uel igne, uel uentis? Nequaquam in igne Dominus; non in commotione Dominus; non in spiritu Dominus , si uerus est ille, qui in curru igneo et equis igneis est assumptus in celum . Nunquid in aquis, ubi furens et tortuosus Leuiathan immoratur ; aut in terra, que sub maledicto Ade spinas emittit et tribulos?   Non est locus uoluptatis nisi uterus uirginis. Ex hoc egreditur humanitate; quia uestitus cicilio nostre mortalitatis, uisibilis humanis oculis apparuit. De uirgine uirgam, de libro autem generationis lineam faciens, diuinitatis hamum innexuit, quem carne operuit uirginali, ut draco magnus illectus ad carnem, ferrum diuini numinis subsentiret. Egreditur et cum nouitate: quia nunquam sic natus est homo sicut nascitur. Primus enim homo primo de terra formatur; secundo mulier ex eius latere fabricatur ; tertio Cain consuetudinario nascendi ordine gignitur ab utroque . Solus iste de sola uirgine nascitur; et uirginis uterum nouo et singulari partu diuinitas humanata sigillat.  Ubi nunc Aristotelice subtilitatis facunda quidem, sed infecunda loquacitas: Si peperit, cum uiro concubuit? uelit nolit, uertitur in habitum priuatio; nec astringitur dialecticis terminis omnium terminator, ad cuius imperium perit natura, dissuescit consuetudo. Egreditur etiam cum claritate. Nascente quippe illo sepelitur omnis illa stellantium luminum luminosa serenitas; et stella candidior lucidioribus radiis prescintillans, totam sibi celi rapit portionem. Ambulant reges in splendore ortus eius, quoniam ecce reges congregati sunt, conuenerunt in unum. Ipsi uidentes sic Deum et hominem nascentem, matrem et uirginem parientem, admirati sunt, conturbati sunt, commoti sunt, tremor apprehendit eos in tantorum luce miraculorum. Egreditur  et cum paupertate; quia in pannis uilissimis reclinatus, iam ex tunc sanctissimis membris legem martyrii prefigebat Egreditur occulte; quia subtilissimus ille fraudium inuestigator, tante ab altitudine dignationis excluditur. Hinc est quod ambiguis alternationibus fatigatus, illum tentat, nunc tentatum filium appellat Altissimi; nunc instruit crucem, nunc destruit, mandans per mulierem, consuetum sibi organum: Nihil tibi et iusto illi .

8. Sequitur: Ad irrigandam uniuersam superficiem terre; id est ad terrenam miseriam expiandam, quam nobis in hereditatem primus ille peccator reliquerat. uolo ut Apostolus hic eum mihi, sicut et superius, in quatuor capita distribuat, quia securius  eius expositionem suscipio. Qui factus est nobis, inquit, sapientia, iustitia, sanctificatio, redemptio . Ad nos quippe ueniens qui eramus in carcere, 569 primo omnium tenebras ignorantie nostre depulit luce sapientie sue; demum per iustitiam que ex fide est, soluit funes peccatorum nostrorum, sanctificans nos in suo corpore, redimens in corporis passione: Dominus enim soluit compeditos, Dominus illuminat cecos , sanctificat tabernaculum, de manu redimit inimici. Diuiditur et in patientiam, qua peccatores sustinet; in misericordiam, qua peccatores fouet; in largitatem, qua proficientes exaltat; in fortitudinem, qua perficientes conseruat. De hoc secundo  quaternario, toto hoc Aduentu uestre Fraternitati confabulatus sum, per fluminum decursionem et nominum interpretationem moralia mysticis internectens, utrum aliquid digne, uos uideritis. uerum non omnia possumus presenti sermone coarctare, fastidium euitantes.

9. Habeo ego quatuor capita dulciora prioribus, que fortassis uestris cordibus dulcius complacebunt. Dominus enim uester eleuatus in cruce, largissimas sanguinis undas a quatuor partibus sui corporis abundantius emanauit. Spinis enim pungentibus sanctissimum caput niuea ceruice reflexum et clauis pedes et manus, et lancea latus eius transuerberante pretiosus sanguis emanauit, cuius aspersione iudex transit in patrem; iratus, in mitem;  in misericordiam, uirga; captiuitas, in coronam. Christus ergo fons latens et occultus in celis, fons patens et apertus in terris: illic de utero Patris, hic egreditur de utero uirginis; illic uiuens terram irrigat uiuentium, hic moriens, terram morientium; illic diuiditur in quaternarium admirabilem: hic, in dulcem. Dulcis Dominus, dulcis Domina, quia ille Dominus meus, misericordia mea; hec Domina mea, misericordie porta. Ducat nos Mater ad Filium, Filius ad Patrem, sponsa ad sponsum, qui est Deus benedictus in secula. Amen.



SERMO III  . De fluuio Aegypti et eius riuis per allegoriam.


1. Tandem de mari ad portum, de promisso ad premium, de labore ad requiem, de desperatione ad spem, de uia ad patriam peruenimus. Scripserat siquidem nobis frequentibus epistolis calamus scribe uelociter scribentis: Exspecta, reexspecta. Sed nos quod subiungitur dicere poteramus: Modicum ibi, et modicum ibi . Precucurrerant cursores promissione diuites, sed exhibitione pauperrimi. Dicebat alius: uiriliter age, et confortetur cor tuum, et sustine Dominum ; alter uero: Si moram fecerit, exspecta eum, quia ueniens ueniet . Pari consilio exierant de sanctuario Dei, nichil secum nisi promissionum multitudinem  reportantes. Unde et Citharista noster iam dormitauerat pre tedio, et in ipsum Deum tacitis oblocutionibus totam culpam modis flebilibus intorquebat: Tu uero, inquit, repulisti et despexisti, distulisti Christum tuum . De flebili quoque ad imperatiuum conuersus est, exagitante impatientia, que impudentie et frontositatis mater est: Qui sedes super Cherubim, manifestare . Et quid tandiu dominatrici sedens in cathedra, circumuallantibus et uallantibus Angelis, non respicis super filios hominum, quos absorbuit et obsorduit iniquitas per Adam quidem commissa, sed a te permissa? Memorare que mea sit substantia , ad tue substantie similitudinem fabricata; quia, etsi omnis homo uiuens uanitas  est , in imagine tamen tua pertransiens, uanitas esse non potest. Nunquid ita uane constituisti omnes filios hominum?  de quibus dicis: Delicie mee esse cum filiis hominum , ut eos uerteret et diuerteret a te malignus ille deceptor, qui decipere, nisi te permittente, non potuit. Inclina celos tuos et descende , et illos misericordes oculos miseris inflecte peccantibus, ut saltem non in perpetuum obliuiscaris nostri. Hec quidem iste, sed gemitibus et erumnis intortus, tante presumptionis sententiam abiurabat. Dixi, inquit, Custodiam uias meas, ut non delinquam in lingua mea .

2. Sed et ille uir nobilis, et profundi sermonis urbanitate  perlucidus, affectuosis excessibus incalescens, 570 Propter Sion, inquit, non tacebo, et propter Ierusalem non quiescam , etc. Utinam, ait, dirumperes celos, et descenderes! , et alia multa, que fastidiosa prolixitas uetat inserere. Hic etiam morosioris gratie longinquitate suspensus, et nimietate doloris excedens, impatienter oblatrat dicens: Ecce gentes quasi non sint, sic sunt coram eo, quasi nichilum et inane reputate sunt ei . Ieremias quoque in uocem gratulabunde laudis aduerbio demonstrandi prorumpens: Ecce, inquit, faciet Dominus nouum super  terram: mulier circumdabit uirum . Sed tamen repentine submersionis lacrymis edocetur, prius lamentum Christi suscipiens, quam aduentum conticescat. Danieli dicitur: uisio est in dies et in tempora longa . Et Ezechiel tantis caliginibus inuoluitur, ut uix dignosci possit unde ueniat, aut quo uadat . Denique omnis ille prophetalis conuentus longa tardantis gratie morositate pertesus, nunc rogando, nunc conquerendo uariat orationem, et plerumque sermonibus exoratiuis indignatorios intermiscet. Nos quoque satis eos audiuimus, et nobis in fastidium releguntur. Iam fugit Moyses, impeditioris siquidem lingue factus est nobis . Isaie labia immunda sunt . Ieremias nescit loqui,  quia puer est . Ezechiel polluto pane uescitur . Osee fornicariam et adulteram duxit uxorem . Daniel post uisionem grauiter infirmatur .

3. Omnes prophete elingues sunt et muti: iam letari et exsultare non possumus, nisi osculetur nos osculo oris sui. Auditi et exauditi estis: adest benignitas et humanitas Saluatoris nostri Dei, que uel differri non patiatur amplius amorem languentium. Quid enim audistis? »Sanctificamini in crastinum, filii Isrel , et estote parati; quia die crastino descendet Dominus.« Residuum diei huius, et superuenture noctis uix medianda progressio, dirimit nos a uultu glorie, a puero Deo, a puerperio singulari. Currite celeriore  et rapidiore passu, conficite metas uestras, ut liceat uidere Fliium Dei uagientem in cunis, et Saluatoris natiuitati qualiacunque obsequia preparate. Credo uos esse filios Isrel, sanctificatos ab omni inquinamento carnis et spiritus, preparatos ad diei crastine sacramenta sollicita deuotione et deuota sollicitudine suscipienda. Quid enim aliud his sacris diebus Aduentui eius dedicatis egistis? uidi ego senes, senectutis oblitos, astare sacris iuuenili alacritate uigiliis; et iuuenes iuuentute sepulta, senili grauitate reuerentie Diuinitatis assistere. Plena erant subsellia concinentibus, et concentu parili uoces in sublimibus resonabant, ut felici inuidia iurasse uos crederem iubilare Deo in uoce exsultationis. Psalteria erant pre manibus, psalmi in labiis, in corde deuotio:  solemnitatem animi indicabat hilaritas uultus, discursio corporis, operis sollicitudo. Inspexi sacerdotes uigilantibus oculis primos diei ortus subtiliter indagare, sacramentalibus indui uestimentis; introire ad altare Dei, ad sacrificandum corpus et sanguinem Redemptoris. uidi assistentium turbam ministeriali deuotione nunc flectere genua, nunc osculari manus, et ad imperantium nutum nutu citius obedire. Sed et pueros aspexi, qui nesciunt quid sit inter dexteram et sinistram, sibi ad inuicem psalteria inuidere, et reportare ad lectulos suos, furari somnum ab oculis suis, et in lectulo suo per  noctes querere quem diligebat anima eorum; quod licet contra consuetudinem presumptum sit, non tamen contra deuotionem. Fateor, inter hec omnia cogitabam: Castra Dei sunt hec, non est hic aliud nisi domus Dei, et porta celi . uellem, nollem, uestra deuotione trahebar, et uobis negotiantibus otiari non poteram. Sequebar uos, sed a longe, uel aberrans a uia, uel claudicans a semitis meis, lugens et contristatus, quia non poteram equare currentes. Nouit ille unus  , cum quo uno unum cepi esse in Domino, quam frequentibus querelis impleuerim aures eius, quod uos in meridie essetis cum sponso, et ego cum sponsa in uespertino frigore commorarer.

4. Eia, fratres, si aliquis adhuc defluus humor de  flumine mortalitatis huius uestras circumrorat affectiones, tergite et tegite illum niueo confessionis amictu, et calceate uos in preparationem Euangelii pacis , ut sitis 571 de quibus dicit sanctus: In flumine pertransibunt pede. Quid autem per hec? Ibi letabimur in ipso . De flumine hoc, imo de fluminibus istis Isaias propheta in nocturnis lectionibus largius disputauit. Percutiet, inquit, Dominus fluuium Aegypti in septem riuis, ita ut transeant per eum calceati . uolo de fluuio et riuis eius paulisper confabulari uobiscum, quomodo et qualiter percutiatur, quid sit per eum transire calceatos. Aegypto figuraliter exprimi mundum istum, diuinorum eloquiorum scrutatores affirmant, qui positus est in maligno, qui tenebris et  confusionibus est repletus. Flumen fluxus humani generis est, qui de primis parentibus infelici uena prorumpens, in impetuosum erumpens torrentem, per totam mundi latitudinem instagnauit: qui in septem torrentibus deriuatur, ualles et campestria, profunda uoragine supersedit; ipsis quoque montium cacuminibus eamdem refusionem intentans. Unde unus de altioribus clamat, Torrentes iniquitatis conturbauerunt me : et, Intrauerunt aque usque ad animam meam .

5. Primus huius fluminis riuus est cogitatio mala. Riuus exundans, et qui nullis obicibus repellatur. Habet frequentiam pluuiarum per fenestras corporeorum sensuum, qui ei mundanis cataractis mortiferos imbres infusius administrant. Occursat aspectui  mentis quod uidit et audiuit, quod odorauit et gustauit, quod palpauit et tetigit. Et plerumque quod simplici oculo aspeximus, uersipellis contortor in offendiculum retorquet ac scandalum. Fingit similitudines, imagines pingit, colores aptat, et in thalamo mentis uniuersa conuoluit, si forte consensum eliciat, et affectum inficiat. Offert horribilia de diuinitate, terribilia de fide, mirabilia de fidei institutione; et in alueolo mentis ueneniferas ingerit potiones, quas in confessione euomere peccator oneratus exhorret. uenit in oratorium, dormitorium occupat, insidet refectorio, circuit claustrum, reuisit officinas, nullam  pretermittit artem nocendi; sed ubilibet sue calliditatis assignat argutias. Et in choro quidem inter orandum et psallendum mentem pertrahit in diuersa, preteritorum rememoratione puritatem intellectus inuoluens. In choro uero multiformes libidinis sensus euoluit, insidians sollicitudini uestre, et telis fortioribus oppugnans uos, utinam non expugnet; pungat, non uulneret. In refectorio autem gulam allicit ad uidendum que perferuntur, et ingenti auiditate onerat distentum uentrem, ut maiore opera ad egerendum egeas, quam ad ingerendum. In claustro libros reuellit a manibus, memoriam reserat Scripturarum, et nunc de isto ad illum, nunc de illo ad istum cum signis et scurrilitate transuertit. Per officinarum multitudinem te facit excurrere,  et uagabundo se comitem facit, donec taciturnitatis ostium, aut aperiat, aut confringat. Quid plura? In choro deuotionem, in thoro castitatem, in refectorio parcitatem, in claustro lectionem, in officinis silentii uirtutem uirtutis inimicus exstirpat. Nec sufficit in uigilando subtilius spiculis cordis terebrare uitalia, sed dormiendo singulari se uersat et reuersat astutia. Que omnia melius uestre conscientie, quam styli scientie derelinquo. Sed et ad altare Domini uirtutum sequuntur nos spiritus ipsi; et ipsos ante mentis oculos inuolantes, ut uix aliqua uel nascentis Dei, uel pendentis in cruce possint memoria deturbari. Magnus ille patriarcha uix uolucres huiusmodi a suis sacrificiis abigebat : nos qui sumus qui fugare presumimus? Quis in hoc riuo  uel mersum, uel submersum se esse negauerit? uidetis quam turbidus torrens et limosa regurgitans cenositate, qui uix aut nunquam ad hoc ducitur ut penitus exsiccetur. Non puto quod ille qui clausit celum oratione , clauserit animum a cogitatione, ut facilius sit celum obserare, quam animum.

6. Secundus riuus est locutio peruersa. Linguam nullus hominum domare potest, ait Iacobus : membrum inquietum, membrum mortiferum; facilis ad loquendum, ad obloquendum procliuior. Et notandum quod alter nascitur ex altero, cum male cogitationi peruerse locutionis ianua sit aperta. Et est etiam aliud uerbum falsum: unde dicitur, Perdes onmes qui loquuntur mendacium . 572 Aliud uanum, de quo scriptum est: uana locuti sunt unusquisque ad proximum suum . Aliud impudicum, de quo Apostolus: Turpis sermo de ore uestro non procedat . Aliud excusatorium, unde Psalmista: Non declines cor meum in uerba malitie ad excusandas excusationes in peccatis . Aliud dolosum, de quo Propheta: Disperdat Dominus uniuersa labia dolosa, et linguam magniloquam . Aliud otiosum, de quo ipse Dominus: De omni uerbo otioso quod locuti fuerint homines, reddent rationem de eo in die iudicii . Et si qua alia genera  sunt pestis huius, que nos breui saltu transilire non possumus.

7. Tertius est actio praua. Post cogitationem et locutionem uenitur ad opera, quando exhibemus membra nostra arma iniquitatis peccato, et contumeliis afficimus corpora nostra. Quid enim turpius, quam membra Christi sanguine consecrata, et consepulta in Baptismate, libidinosis ardoribus maculare, nec attendere reuerentiam presentis Dei, minantis penam, gloriam promittentis? Absit ut aliquis nostrum huic idolo substernatur, ut Filium uirginis in ueneris templo suscipiat, ut arcam Dei iuxta Dagon collocet; ut nutritus in croceis stercora amplexetur. Quid Petro cum Mago? quid Christo cum Antichristo? quid uirgini et libidini? quid puritati  et corruptioni? Absit ut quisque uestrum ambulet in passione desiderii, sicut et gentes que ignorant Deum; qui corpus Christi aut consecratis, aut Christi corpori ministratis! Electi seruite Imperatori, ut cum Imperatore sedeatis, cum sederit in sede maiestatis sue. Qua fronte, quibus oculis uideret uos, uiueret uobiscum, qui tantis inter uos obscenitatibus deseruiret? Qua mente, qua conscientia accederet ad Sancta sanctorum, immolaret Sanctum sanctorum, cuius fama contemptibilis, uita notabilis, sermo reprehensibilis haberetur? Sed et si forte  aliquis uestrum tale aliquid in cubiculo conscientie complicauit; deplicet illud per confessionem et penitentiam, et ego ei de misericordia nascentis pueri ueniam  repromitto. Et si confessus fuerit et penituerit, nascitur in eo lux mundi, ut dimotis fallacibus tenebris, splendorem uere lucis accipiat. Quomodo enim miseris misericordiam hac nocte negabit, in qua misericorditer misericors nascitur et miserator Dominus? Adest Deus et homo; Mater et uirgo; caro et uerbum; lux illuminans; bonus et bonitas; misericordia et ueritas; fecunda uirginitas, uirginalis fecunditas; eterna nouitas, noua eternitas; diuina humanitas, humana diuinitas; humilis sublimitas, et his omnibus misericordia fabricatur. Cohibete ergo extollentiam ab oculis, loquacitatem a lingua, crudelitatem a manibus, uoluptatem a lumbis, pedes ab itinere non recto, et uenite et arguite eum, si non hac nocte dirumpit celos, si non descenderit  ad uos, et proiiciet in profundum maris omnia peccata uestra. Quis tamen est, qui huius tertii riuuli non sit mersus et remersus instantia?

8. Quartus riuus est defensio peccatorum. In ueritate dico uobis, quia nichil sic exasperat iram diuinitatis, quomodo iniquitatis defensio. Aequo enim certamine nos certamus cum Domino, cum defendimus quod odit: cum nobis placet quod displicet illi. Magna quippe differentia inter superbum et humilem peccatorem; cum illum despicit, hunc respicit: quia humilia respicit, et alta a longe cognoscit. Quando sanari poterit qui medicum spernit, medicinam conculcat, et infirmam substantiam contrariorum receptione succendit? Tu dicis malum bonum,  amarum dulce, tenebras lucem, et in Creatorem refundis iniurias: ut quod laudauerit, tu uituperes; quod uituperauerit, tu laudes. Non et hoc palpatiua dissimulatione tacendum, quod uiderim quosdam uestrum tantis impatientie stimulis agitari, ut ad primas correptoris uoces non solum excusationem et defensionem exhibeatis; sed et nisi disciplinalis uigor obuiauerit, ad tumultus et iurgia prosiliatis. Hec est impietas maxima in Deum, delictum maximum: quod uir simplex et rectus, et puer Domini summa circunspectione deuitat. Elegantissimam super his comparationem inducit propheta, quam de sacrario sancti Spiritus asportauit. Ibi, inquit, habuit foueam ericius . Ericius ita 573 confertissima spinositate densatus est, ut  undique punctionibus et aculeis uestiatur. Cum uero se solitudinem adeptum putat, caput aperit, exserit pedes, et uiuificatorios motus plana deambulatione demonstrat. Si quis superuenerit, statim celerrima uelocitate caput cum pedibus in interius absconditorium reponit: ut si tenere uolueris, prius uideas sanguinem tuum, quam corpus suum. Sic et peccatoris caput cum pedibus, intentio cum actione, a pastorum sollicitudine prospectatur: et quod fere omnium peccantium uitium est, cum ab omnibus uideatur, a nemine estimat se uideri. Si uitium resecare studeas, et intentionis ingressus cum actionis egressibus correctiuis deprehendere: statim Ciceronis eloquentia renouatur; excusatur et defenditur quod opponis, accusaris et offenderis qui  proponis. Interrogat de loco et de tempore quando factum fuerit, et nouus dialecticus exserta lingua prorumpit in medium. Parentes aduocat; patrocinatores querit; grauari se iudicat; indicat se recessurum, malle mori, quam pati talia; et que uidisti, negans, et que non uidit in te conuicia retorquens. Sic spinam sentis, et culpam perdis: odium incurris, nec corrigis: et quem totum tenere putabas, totum amittis. uides quam multiplici cumulositate riuus iste omni homini, et maxime nostro Ordini se infundit?

9. Quintus est exsultatio in peccatis. O detestanda letitia, et in sempiterni doloris tristitiam demutanda, in peccatis sicut in uirtutibus exsultare! Nonne latrocinantes et facinorosi quique cum uotorum plenitudinem  assequuntur, non se capiunt pre gaudio, ita etiam ut audeant ipsi Diuinitati gratias immutire? Qui cum malefecerint, letantur, et exsultant in rebus pessimis . Cadent super eos carbones, et in ignem deiicientur . Sed riuus iste, quam undosa reflexione miseros animantes effundit, melius conscientia, quam eloquentia comprehendit.

10. Sextus est alios docere ad malum. Hec doctrina de cathedra pestilentie deriuatur, quam detestatur et reprobat qui docet hominem scientiam. O quam in uanum accipit animam suam, qui aliorum animas uenatur ad mortem, qui trahit peccata sicut uestem longam; qui miscet sanguinem sanguine;  cui non sufficit ut intereat in seculum seculi, nisi et alios ad interitum pertrahat sempiternum! Scitis enim quia multa uitia tenerrimis etatibus imprimuntur; que postea in magno corpore uix mitigare, nedum exstirpare quisquam possit. Infelices magistri, qui huiusmodi plantaria plantauerunt! explantabuntur ab illa celesti plantatione, quam plantauit Pater ille celestis. Quis gloriabitur se huius riui torrentibus non fuisse uallatum?

11. Septimus est, in omnibus his malis perseuerare. Hic peccator demersus est et absorptus, et clausit super eum puteus os suum. Cum enim non leuat oculos ad celum, nec recordatur iudiciorum iustorum, mortuus est, et sepultus in sepulcro  conscientie sue. Tunc a mortuo tanquam qui non est, perit confessio : tunc peccator cum uenerit in profundum malorum, contemnit . Hic est in extremo fluminum Aegypti, et multitudo miserationum Domini tollitur ab oculis eius.

12. O flumen malum, riui pessimi, riui exterminantes! Hac nocte Dominus eos calceatus transiuit, cum in uirginali substantia puram carnem et omnium pretaxatarum pestium immunem accepit: illo calceamento  calceatus quod in Idumeam extendit , cuius corrigiam soluere non potuit magnus ille Baptista . Misit de summo Filium suum, et accepit me in utero uirginis, et sic tandem assumpsit me, et de profundis aquarum. Percutiemus et eos, si cogitemus pro peccato nostro, si prohibeamus linguam a dolo, si declinemus a malo, et faciamus bonum: si confiteamur aduersum nos iniustitiam nostram Domino, si dolor noster sit semper in conspectu nostro, si doceamus iniquos uias Domini, et semper laus eius sit in ore nostro. Et ut de arte sutoria nostris moribus aliquid consuamus, habeamus calceamenta densa et subtiliter consuta, que possint aquas obuiantes excludere. Faciamus carnem nostram firmam et confixam 574  timore Domini, que libidinis humorem excludat, et excocta tribulationibus, atque ita densata fiat uter nouus ad conseruandum uinum nouum de quo dicitur: Quia factus sum sicut uter in pruina . Sed iam corda et corpora uestra ad suscipiendum Filium uirginis preparata dimittamus in pace, et omnes in commune lumen ad reuelationem gentium innocentibus brachiis amplectamur, qui est benedictus in secula. Amen.





NICOLAI CLARAE-uALLENSIS SERMO IN FESTO BEATI STEPHANI PROTOMARTYRIS. Stephanus autem plenus gratia et fortitudine 

 1. Adhuc Filium uirginis habemus in manibus, et obsecutoria definitione uagientis Dei honoramus infantiam. Ducit nos uirgo ad ueneranda cunabula, et speciosa pre filiabus hominum, ad speciosum forma pre filiis hominum, benedicta inter mulieres ad benedictum inter homines nos conducit. Submurmurat nobis in aurem, si forte domus exasperans audiat et quiescat, reuelata esse uelamina Prophetarum, et completum consilium Dei. uidete miraculum Matris Domini, quia creatura creat, et Creator creatur. Scintillat sidus, Magus adorat, exsultat polus, tellus resultat, gloriantur Angeli, pastores aggaudent, uirgo parit, nascitur Deus, et celorum luminaria clariori lumine lumen exortum in tenebris prosequuntur. In istis bonis uersamur:  beatus uir qui impleuerit desiderium suum ex ipsis. Scio quia dulce nobis est, In principio erat uerbum: dulcius, uerbum caro factum est ; dulcissimum uerbum in cruce suspensum. A tanto puerperio quis insanus oculos nostros amouere, nedum auellere presumat, nisi ipse iubeat qui dicit: Auerte oculos tuos a me, quia ipsi me auolare fecerunt?  Ecce dum osculatur nos osculo oris sui, dum tantis miraculis et stupidos nos facit et attentos, Stephanus plenus gratia et fortitudine facit  prodigia et signa magna in populo. Nunquid equum est derelinquere regem, et ad milites oculos detorquere? Nequaquam, ni imperauerit Imperator. Surgit ipse Rex Filius Regis, sed lapidantium aciem interrumpens, triumphatoris certamini non sine dolore cordis assistit. uidet opprimi primum et primicerium purpurate cohortis grandinaria lapidum densitate, fontes sanguinis de corpore Protomartyris ebullire. uidet quia uniuersa debacchatio redundat in ipsum, et ipsi soli improperia exprobrantium cumulantur. Ubi pietas et misericordia tua, Domine, si non compateris patienti? ubi equitas et iustitia, si non iudicas et uindicas de populo lapidante? Curramus ad spectaculum ad quod currit, qui exsultat ut gigas ad currendam uiam, et uideamus  quibus armis armatus uexillifer martyrum in campum pugnaturus descendit. Et ut diligentius elucescat singularis martyrii prerogatiua, reuocemus ad memoriam apostolicorum Actuum descriptionem, in quibus historicis et figuralibus dictis conuersio et passio belligeri militis continetur.

2. Stephanus, inquiunt, plenus gratia et fortitudine, faciebat prodigia et signa magna in populo. Non paruum latet hic mysterium, nec uilipendenda simplicioris scripture manifesta positio. Ad uirginem  quippe loquens angelus, uerba de celestibus scriniis sumpta, nec alterius nisi ipsius Dei spiritu fabricata, noua salutatione perorat [al. portat]. Nulli dubium quin omnium uerborum excellant altitudine, utpote de melioribus disciplinis sancti Spiritus euoluta: quorum annuntiatione confederandum erat illud unicum sacramentum uerbi et hominis; diuinitatis et carnis. Aue, inquit Fortitudo Domini, plena gratia . Quid autem de Stephano? Stephanus plenus gratia et fortitudine. Nonne Lucas eisdem pene litteris de utrisque eloquitur? Sed licet longe excellentior modus in uirgine predicetur, secundario tamen laudatur in Martyre. Habet igitur gratiam Stephanus sublimiori genere, quam reliqua martyrum multitudo: plenus gratia  refertur scilicet et cumulatus, quod raro in Scripturis canonicis subtilis inquisitor inueniet. Iungitur gratie fortitudo, 575 infuso spiritu libertatis. Ignitus animus in uocem ueritatis erumpit, nec patitur ullo pacto rigorem iustitie submitti aliquando, uel dimitti. Sic loricatus gratia, et hasta fortitudinis sapienter infrendens, faciebat prodigia et signa magna in populo. Ille potest prodigia et signa facere, in quo gratia et fortitudo sedem firmissimam statuerunt. Sic Stephanus ad homicidas, ad legis adulteros, ad crucifixores Filii Dei Patris loquitur, genti peccatrici in Aegypto, populo graui iniquitate in deserto, semini nequam in terra promissionis, filiis sceleratis in morte Saluatoris. Dura, inquit, ceruice  et incircumcisi corde et auribus, uos semper Spiritui sancto restitisis.

3. Surrexerunt quidam de synagoga: synagoga utique Satane, et utique conglobantur, uel ad conuincendum, uel ad occidendum. Faciunt impietatis parietem unum; squama squame coniungitur . Sibilant sibi serpentes ad inuicem, conuenerunt in unum aduersus Dominum, et aduersus Christum eius. uelit, nolit, cedit impietas pietati, ueritati error, stultitia sapientie, Spiritui sancto presumptio et uanitas spiritus humani. Non poterant resistere sapientie et spiritui qui loquebatur. Non dixit, Non uolebant, quod rationabilium et perfectorum est; sed non poterant, ubi menti male facultas tollitur, non uoluntas mutatur. Redarguebantur, ait,  ab eo cum omni fiducia. Fiducialiter agit, nec mutat, nec mutatur mens imperterrita, que magis iustitiam quam uitam, fidem quam sanguinem, mortem quam iustitie taciturnitatem elegit. Concurrentes rapiunt eum, adducunt in concilium, et gaudent eum intra sua retiacula reclusisse: sed frustra iacitur rete ante oculos pennatorum. Tunc uox liberior, et ex eorum codicibus sermo exacuitur ueritatis, totumque martyrem rapit sibi Spiritus Dei, et ex eius ore sonantiori organo modulatur. Apparet ei una facies Scripturarum, et ueteris instrumenti dispendia in compendiosam redigit breuitatem. Replicat promissiones et beneficia Dei, murmurationes et maleficia populi; bona prestita, reddita mala; ad extremum diuini sanguinis exprobrat effusionem,  refractarios spiritus, duros ceruice, incircumcisos corde et auribus, et sublimi uoce homicidas, et proditores appellat. Non ueretur conuenticula congregata de sanguinibus, et inter manus querentium animam eius, de liberiori iustitia cacumen ueritatis ascendit. Dissecantur cordibus, et strident dentibus in eum, concipiunt dolorem, et prope est ut parturiant iniquitatem. Mirum quod non reuocantur insueti nouitate miraculi, quod luminosa Protomartyris facies non refrenat insanos. uidebant, inquit, faciem eius tanquam uultum angeli stantis inter illos. Quid est, o insensati? lumine uultus Dei insignitur gloriosus Leuita, et uibranti splendore Stephanus serenatur, et reuerberantur oculi uestri, et tamen inuidie magnitudo uisionis maiestatem occludit?  Respondeant in diuinorum uoluminum euolutione, ubi repererunt hominem in terris positum per  uultum angelicum induisse: et cum in utrisque legibus uel raro, uel nunquam inuenerint, obstupeant gloriam triumphantis. Sequitur:

4. Cum autem esset plenus Spiritu sancto, intendens in celum uidit gloriam Dei, etc. Mirum dictu, et totius supergressio creature! Intendit in celum, uidet iam non celum, sed celos apertos, uidet gloriam Dei, et Iesum stantem a dextris uirtutis Dei. Mouet me hec intentio, que de cordis puritate refusa uim facit celis, et ad ipsius diuinitatis consistorium penetrat et attingit. Celi aperiuntur, gloria Dei uidetur: iehsu conspicitur stans non solum a dextris Dei, sed a dextris uirtutis Dei. Hanc intentionem  fecerat abiectio mundi, contemptus sui, cordis munditia, dilectio Dei, proximi amor, ueritatis defensio, desiderium Christi. Retorquenda essent hec omnia ad communes flosculos moralitatis, nisi esset excellentia Martyris commendanda. Felices oculi, subtilis uisus, uisio gloriosa. Signanter recollige positionem uerborum. Plenus est Spiritu, et sic intendit in celum, quia in Spiritu afflatur; conculcatis terrestribus, celestibus inhiat et eternis. Post hec aperiuntur celi, nullaque preualet firmatio uel clausura, quam non transuolet aut irrumpat mens illi summe menti affectanter inherens. 576 Aperiuntur ergo celi, et puto quod omnes celi; eorumque apertionem sequitur uisio glorie Dei, et  uidetur Dominus Deus stans a dextris uirtutis Dei, ne Patre minor esse putetur. Stat cum stante, cum bellante bellat; quia lapidatur in lapidato.

5. Non mediocris stupor inuoluit me, utrum primitiuus flos martyrum oculis corporeis an incorporeis ista perspexerit. Grande quidem miraculum si mentali intuitu stellantibus se immersit arcanis, si mundicordes oculi tam solemnem inspexerint uisionem. Quod si corporalibus, certum est hunc omne hominum genus disparilitate gratie preuolasse, et pennis fidei et uirtutum incorporea corporeis, et si non comprehendisse, apprehendisse tamen. Nihil audeo temere definire, uel ex abrupto precipitare sententiam, cum finitiuam super huiusmodi regulam me legisse non meminerim. Securius tamen sequor  Apostolum, imo Spiritum Dei in Apostolo, qui cum summa uerborum libertate magis secure ambiguitati, quam periculose definitioni ista committit: Siue in corpore, inquit, siue extra corpus, nescio, Deus scit . Exclamant statim clamore horribili, continent aures suas, et eas obstruunt ueritati, impetum faciunt unanimiter in eum, facti amici in morte illius: et eiicientes eum extra ciuitatem lapidabant. Eiicitur martyr extra ciuitatem sanguinum, in qua prius iustitia habitauit, nunc autem homicidia: de qua dicit sanctus, Quoniam uidi iniquitatem et contradictionem in ciuitate. Hec est ciuitas, quam die ac nocte circumdat iniquitas, et labor in medio eius et iniustitia . Ciuitas castellum despectiue uocata, quod contra apostolos et apostolorum  Dominum durissimis infidelitatis uectibus est munitum. Extra portam ciuitatis huius passus est Dominus, extra eam lapidatur seruus exiens ad eum extra castra, et portans similitudinem improperii eius. Deponuntur uestimenta martyris ad pedes persecutoris, qui attactu sacrarum uestium, et orationibus lapidandi fuerat conuertendus.

6. Et lapidabant, inquit, Stephanum inuocantem et dicentem: Domine Iesu, accipe spiritum meum. Currunt illi ad lapides, et ille ad preces. Lapides lapidem percutiunt, sed lapidem mollio em, de quo fluit oleum caritatis, et tinnitus redditur pietatis. Domine Iesu, inquit, ne statuas illis hoc peccatum. Rogat suscipere spiritum suum, spiritum utique, et  sanctum: illum quem signanter quasi quoddam signaculum Apostolus in homine precipit conseruari. Ut integer, inquit, anima et spiritus et corpus in die Domini sine querela seruetur . O quanta pietas, quantus affectus, et ardentissime caritatis integritas! Recte martyrii florem iste sibi preuindicat, in quo similitudo Domini pendentis in cruce mirabilibus formulis est impressa. In ligno enim spinis coronatus, lancea confossus; cruci affixus, dissimulat illum unicum dolorem, et obliuiscitur  mortis uicine: nouum introducturus exemplum, aperit latitudinem caritatis, et apertiori campo terminos tradite legis amplificat, iam non solum amicus amicis, sed uelint, nolint, amicus pariter inimicis. Pater, inquit, ignosce illis, quia nesciunt quid faciunt . Non potuit esse inefficax oratio morientis; unde et inimicorum numerositas ad numerum amicorum transiuit.

7. uide quam recto cursu Stephanus etsi non equat, sequitur tamen Redemptorem. uolat saxorum imber, et fortissimis inuidorum manibus loca uulnerum duplicantur: sed patienter patitur coronatus noster, de corona nominis ad coronam regiminis transferendus. Nescit affectum carnis, et mortis horam ignorat. Et uide quid deliberet faciendum.  Positis, ait, genibus clamauit uoce magna: Domine, ne statuas illis hoc peccatum. Clamat uoce magna, quia magna utique caritate. Positis genibus, quia uera et humili simplicitate pro se orans stat et erigitur; pro lapidantibus flectit genua. Quis audiuit unquam tale? et quis uidit huic simile? Plus dolet persequentium peccatum, quam sua uulnera: illorum iniquitatem, quam suam mortem. Et cum hoc dixisset, obdormiuit in Domino. Felix somnus cum requie, requies cum uoluptate, uoluptas cum satietate, satietas cum securitate, securitas cum eternitate. Obdormirit, inquit, in Domino, absorptus in claritatis abyssum, et inter Dei sui brachia requiescens. Sedebat a dextris Dei Dominus iehsu, sed  primo martyri martyrum caput. Recolitis quod illa Ecclesie lingua  de hoc martyre senserit, quem post mortem septem mortuos asserit suscitasse. Eia uos, qui leuitali ordine prefulgetis, cantate huic canticum nouum, et tante festiuitati festiuis uocibus inclamate. Fortassis concinentibus etiam suggeret de uobis Domino suo Iudici uestro, ne statuat illis aliquid ad peccatum, qui est Deus benedictus in secula. Amen.





577 AELREDI ABBATIS RIEuALLIS TRACTATUS DE IESU PUERO DUODENNI  . In Euangelium Domini infra octauam Epiphanie, »Cum factus esset iehsu annorum duodecim« .

 1. Petis a me, fili carissime, quatenus ex lectione euangelica, qua duodennis pueri Iesu gesta narrantur, aliqua pie meditationis et sancti amoris eliciam semina, et sportulis litterarum commendans tibi colligenda transmittam. Adhuc nuntius ista loquebatur; et ecce sensi in ipsis medullis cordis mei, ex quanto, ex quali, ex quam ardenti, ex quam dulci tua id Fraternitas petebat affectu: cum subito mihi uenit in mentem ubi aliquando fuerim, quid  senserim, quid in me ipso euangelica uerba nonnunquam egerint, uel cum legerentur, uel cum cantarentur. Respexi miser, respexi, et uidi quam longe post tergum meum illa suauia et iucunda reliquerim: quam longe ab his deliciis occupationum et sollicitudinum me funes abstraxerint; adeo ut que tunc tangere nolebat anima mea, nunc pre angustia cibi mei sint. Hec recordatus sum, et effudi in me animam meam; cum emissa ad me manus  Domini tetigit cor meum, et unxit illud unctione misericordie sue. Cernis in ipso inquisitionis tue modo, quid luminis, quid splendoris tuus mihi scintillat affectus, cum insinuari tibi flagitares, puer iehsu triduo illo quo querebatur a Matre, ubi fuerit, quo sit usus hospitio, quibus cibis alitus, quorum delectatus consortio, quibus negotiis occupatus. Sentio, fili mi, sentio ea ipsa, quam familiariter, quam affectuose, cum quibus lacrymis in orationibus tuis sanctis ab ipso Iesu soleas sciscitari, cum ante oculos cordis tui illa dulcis Pueri dulcis uersatur imago: cum illum speciosissimum uultum spirituali quadam imaginatione depingis, cum oculos illos suauissimos simul et mitissimos in te iucundis radiare persentis. Tunc, ut uidetur  mihi, intimo clamas affectu: O dulcis Puer, ubi eras? ubi latebas? Quo utebaris hospitio? quo fruebaris consortio? Utrum in celo? utrum in terra? An in domo aliqua interim morabaris, uel certe cum aliquibus tue tunc etatis puerulis secreto loco consistens, eis secretorum mysteria profundebas secundum tuam in Euangelio uocem: Sinite paruulos uenire ad me, et nolite prohibere illos?  Felices, si qui fuerunt illi, quibus tot diebus tam familiariter tuam presentiam indulsisti.

2. Sed quid est, mi dulcis Domine, quod sanctissime Matri tue querenti, dolenti, suspiranti non compatiebaris? Denique ipsa et pater tuus dolentes querebant te. Imo tu, Domina mea dulcissima, cur Puerum querebas, quem Deum esse non ignorabas?  An ne cruciaretur fame, ne frigore uexaretur, ne ab alio quolibet etatis sue puero iniuriaretur, formidabas? Nonne ipse est qui pascit omnia, omnia nutrit; qui fenum agri quod hodie est, et cras in clibanum mittitur, gloriosius Salomone uestit et ornat?  Quin potius, Domina mea , dulcissimum Filium tuum cur tam facile amisisti; tam incuriose custodisti, tam sero, quod deerat, animaduertisti? Utinam et mihi inspirare dignaretur ipse iehsu, quid sibi sic querenti, sic flagitanti, sic estuanti, interno et spirituali sermone responderit, ut nota tibi scriberem, et gustata eructare sufficerem.

3. uideamus tamen, si placet, quidnam sit quod  Dominus iehsu in Bethlehem nascitur, latet in Aegypto, nutritur in Nazareth, et inde duodennis ad templum et metropolim ciuitatem ascendit; nec tamen solus, sed sub parentum disciplina. Utquid ista omnia? Quia profecto dux est Dominus meus iehsu, quia medicus, quia doctor 578. Ut dux noster, exsultauit ut gigas ad currendam uiam, quoniam a summo celo egressio eius , et usque ad Bethlehem descensus eius. Ibi plena celestium odoramentorum relinquens uestigia, posuit tenebras, id est Aegyptum, latibulum suum. Et cum sedentibus in tenebris et umbra mortis lucem superne gratie infudisset, etiam Nazareth sancta sua presentia nobilitauit. Sicque Nazarenus effectus in templum ingreditur quasi puer discens,  non docens, audiens et interrogans, et in his omnibus a parentum disciplina non recedens. Sic, Domine, sic precedis miseros, sic sanas egrotos; hanc uiam errantibus, hanc ascendentibus scalam, hunc exsulibus reditum premonstrans. Quis dabit mihi, hone Iesu, tuis inherere uestigiis, et sic currere post te, ut quandoque apprehendam te? Ego prodigus ille filius, qui accepi ad me substantiam meam, nolens custodire ad te fortitudinem meam, profectus sum in regionem longinquam, regionem dissimilitudinis, comparatus iumentis insipientibus, et similis redditus illis. Ibi dissipaui omnia bona mea uiuendo luxuriose: et sic cepi egere. Infelix egestas, cui et panis defuit, et porcorum cibus non profuit! Sequens quidem animalia immundissima,  erraui in solitudine, in inaquoso, uiam ciuitatis habitaculi non inueniens. Esuriens et sitiens anima mea in malis contabuit, et dixi: Quanti mercenarii in domo patris mei abundant panibus, et ego hic fame pereo?  Dum sic clamarem ad Deum, exaudiuit me, deducens me in uiam rectam, ut irem in ciuitatem habitationis: quam, nisi in illam que abundans panibus, Domus dicitur panis, id est Bethlehem? Confiteantur tibi, Domine, misericordie tue, quia satiasti animam inanem; et animam esurientem satiasti bonis; Pane utique illo, qui de celo descendit, et positus in presepio, spiritualium cibus factus est iumentorum.

4. Et hec quidem conuersionis, quasi spiritualis cuiusdam natiuitatis sunt initia, ut conformemur  paruulo, paupertatis suscipiamus insignia; et facti ut iumentum apud te, Domine, presentie tue deliciis perfruamur. Sed quia scriptum est, Fili, accessisti ad seruitutem Dei, sta fortiter, et prepara animam tuam ad tentationem ; abscondit modicum faciem suam Dominus iehsu a nobis, non ut discedat, sed lateat. Et ecce Aegyptus, ecce tenebre, ecce turbatio. Sedentes quippe in tenebris et umbra mortis, laborantes experte iucunditatis inopia, uincti et compediti ferro, proprii uidelicet duritia cordis; necesse est ut clamemus ad Dominum cum tribulamur, et ipse de necessitatibus nostris eruet nos. Luce enim consolationis sue dissipans tenebras huius tentationis, et gratia interne compunctionis  rumpens uincula interioris duritie, sereniori uultu nos precedit in Nazareth, ut ibi inter flores Scripturarum, et uirtutum fructus sub seniorum disciplina nutriti, duodecimi anni delicias sortiamur. Sicut enim Dominus iehsu in nobis nascitur et concipitur: ita profecto crescit et nutritur, in nobis, donec occurramus omnes in uirum perfectum, et mensuram etatis plenitudinis Christi .

5. Cum ergo factus esset iehsu annorum duodecim, ascendentibus illis in Ierusalem, secundum consuetudinem diei festi, cum redirent, remansit puer iehsu in Ierusalem. Primum itaque, ne nos pretereat huius historie mira suauitas, sciendum id moris fuisse Iudeis, ut ascendentes ad diem festum, seorsim  uiri, seorsim mulieres incederent, ne forte aliquid coinquinationis subreperet, prescrihente lege diuina ut mundi tantum sacris solemniis interessent. Unde credibile est, puerum Iesum illo tempore 579 nunc patri et uiris adherentibus ei; nunc Matri et mulieribus comitantibus eam, sue presentie dulcedinem indulsisse. Cogitemus ergo quanta eorum fuerit felicitas, quibus datum est tot diebus uidere faciem eius, et mellifluos audire sermones; considerare in homine et puero signa quedam celestis radiare uirtutis, et inter confabulationes mutuas mysterium sapientie salutaris inserere. Stupent senes, admirantur iuuenes, et sue tunc etatis pueri, morum grauitate, et sermonum illius pondere deterrentur. Credo enim in illo speciosissimo uultu  tantam gratie celestis elegantiam refulsisse, ut omnium in se conuerteret aspectum, auditum erigeret, excitaret affectum. Cerne, queso, quemadmodum a singulis rapitur, a singulis trahitur. Senes osculantur, amplectuntur iuuenes, pueri obsequuntur. Que lacryme pueris, dum diutius a uiris teneretur? que sanctis mulieribus querimonie, cum paulo plus cum patre et eius sociis moraretur? Credo singulos intimo proclamare affectu: Osculetur me osculo oris sui . Et pueris eius presentiam suspirantibus, sed senum contuberniis se inserere non audentibus, illud facile coaptatur: Quis mihi det te fratrem meum sugentem ubera matris mee, ut inueniam te foris, et deosculer? 

 6. Cum hac igitur iucunditate ingredientibus cunctis ciuitatem sanctam, contemplare, rogo, inter singulas familias quam pia fuerit ac sancta contentio, cunctis desiderantibus eius sibi presentiam dulcissimam indulgeri. Hec felix que uicit. Forte ob hanc causam consummatis omnibus cum redirent, remansit puer iehsu in Ierusalem, et non cognouerunt parentes eius. Arbitrantes enim unusquisque quod esset cum altero, utpote qui amabatur ab omnibus, et ab omnibus petebatur: non cognouerunt parentes eius quod abesset, donec itinere diei expleto, per singulas familias, que simul ascenderant, quereretur inter cognatos et notos. Et non inuenientes regressi sunt in Ierusalem: post triduum autem inuenerunt  eum in templo. Per illud itaque triduum, ubi eras, bone Iesu? Quis tibi cibum aut potum ministrauit? quis lectulum strauit? quis detraxit calceamenta! quis membra puerilia unguentis fouit et balneis? Scio certe quia sicut uoluntarie nostram sumpsisti infirmitatem, ita, cum uelles, propriam ostendisti uirtutem: et ideo cum uelles, his obsequiis non eguisti. Ubi ergo eras, Domine Iesu? De his omnibus estimare, uel coniicere, uel opinari libet aliquid: affirmare autem temere nichil licet. Quid dicam, Deus meus? An ut te per omnia nostre conformares paupertati, et omnes in te humane nature calamitates susciperes, quasi unus e turba pauperum stipem per ostia mendicabas? Quis dabit me buccellarum illarum sic mendicatarum participem  fieri, uel saltem diuini illius edulii reliquiis saginari?

7. Sed ut hec ad sublimioris sensus secreta uertamus, prima forte die paternis se uultibus presentauit; non ut consederet, sed ut ordine suscepte dispensationis paternam uoluntatem consuleret. Nec absurda uidetur talis opinio: si estimetur quod Dei Filius de his, que in diuina natura simul ipse cum Patre et Spiritu sancto, cequalis et consubstantialis utrique, disposuerat; in forma serui quam susceperat, homo Deum, paruus magnum consuluerit: non ut disceret, quod ipse cum Patre in forma Dei eternaliter nouerat; sed ut ipsi Patri per omnia deferret, obedientiam offerret, preferret humilitatem. Ibi agitur in illo secreto cubiculo Patris de baptismate  suscipiendo, de eligendis discipulis, de condendo Euangelio, de miraculis faciendis, postremo de tolerantia passionis, et resurrectionis gloria. Cunctis diuino modo dispositis, altera iam die angelicis et archangelicis choris suauitatem sui uultus indulsit: referensque antiquam ciuium supernorum ruinam post modicum reparandam, uniuersam letificauit ciuitatem Dei. Iam tertia die se cuneis Patriarcharum et Prophetarum immiscens, ea que a sancto sene Simeone dudum audierant, proprii uultus manifestatione probauit. Sicque exspectationis illorum moras, instantis iam redemptionis promissione consolans, animequiores atque alacriores reddidit uniuersos.

 8. Merito igitur post triduum inuenitur in templo in medio doctorum et seniorum, ut paterne pietatis de hominum 580 reparatione consilium, sicut Angelis et sanctis carne exutis, quantum uidebatur. propalauerat; ita in omnium locorum sacratissimo templo Ierosolymitico, et his primo qui pretiosissimum huius promissionis thesaurum in sacris Litteris conseruabant, paulatim inciperet reserare, primum audiens et interrogans, deinde sacratissima mysteria prodens. Denique mirabantur omnes super prudentia et responsis eius. Data est hec pueris et adolescentibus humilitatis et reuerentie forma, ut in medio seniorum taceant, ut audiant, interrogent et discant. Indica mihi, o dilectissima Domina mea Mater Domini mei, quid tibi tunc fuerit animi, quid  staporis, quid gaudii; cum dulcissimum filium tuum Dominum Iesum inuenires, non inter pueros, sed inter doctores; cum omnium oculos in ipsum intentos, omnium cerneres aures ad ipsum erectas; cum de prudentia eius et responsis pusilli et magni, docti pariter et indocti loquerentur. Inueni, inquit, quem diligit anima mea; tenebo illum, nec dimittam . Tene, o dulcis Domina, tene quem diligis, rue in collum eius, amplectere, osculare, et triduanam eius absentiam multiplicatis deliciis recompensa. Fili, quid est quod fecisti nobis sic? ecce pater tuus et ego dolentes querebamus te. Iterum dico tibi, o Domina mea, quid dolebas? Credo, non famem, non sitim, non inediam timebas puero. quem Deum noueras: sed tantum subtractas tibi,  uel ad modicum, ineffabiles presentie eius delicias querebaris. Tam enim dulcis est Dominus iehsu gusta tibus eum, tam speciosus uidentibus, tam suauis amplectentibus, ut breuis eius absentia, maxima doloris materia sit.

9. Quid est quod me querebatis? nesciebatis quia in his que Patris mei sunt oportet me esse? Iam hic celestium mysteriorum, in quibus per triduum fuerat obuersatus [al. obseruatus] incipit reserare secretum. Ut humilitatis et obedientie, simulque proprie uoluntatis deserende, seniorumque preceptis, etiam utilibus pretermissis, obtemperandi expressius et excellentius commendaret exemplum; cum his sublimibus, tam utilibus, tam denique necessariis pretermissis, seniorum se subdit uoluntati,  ut ait Euangelista: Et descendit cum eis, et erat subditus illis. Sed quid est quod ait Euangelista, scilicet quod ipsi non intellexerunt uerbum quod locutus fuerat? Non hoc de Maria dictum arbitror, que ex quo Spiritus sanctus superuenit in eam, et ei uirtus Altissimi obumbrauit, nullum Filii sui potuit nescire consilium; sed nescientibus siue non intelligentibus quod dixerit, Maria, ut sciens et intelligens, conseruabat omnia uerba hec, conferens in corde suo. Memoria conseruabat, meditatione ruminabat, et hec cum ceteris que de eo uiderat et audierat, conferebat. Ita beatissima uirgo etiam tunc misericorditer prouidebat nobis, ne tam dulcia, tam salubria, tam necessaria uerba, aliqua negligentia laberentur, et propterea, nec scriberentur, nec predicarentur;  et sic sequaces huius spiritualis manne deliciis fraudarentur. Omnia igitur hec uirgo prudentissima fideliter conseruauit, uerecunde tacuit, opportune prodidit, et sanctis Apostolis et discipulis predicanda commisit.

10. De his uero que sequuntur, iehsu proficiebat etate, et sapientia, et gratia apud Deum et homines; multi multa dixerunt, et diuersi diuersa sentiunt: de quorum sententiis non est nostrum iudicare. Alii animam Christi, ex quo creata est et assumpta in Deum, equalem cum Deo sapientiam habuisse putarunt. Alii quasi creaturam. Creatori adequare timentes, sicut etate, ita et sapientia profecisse dixerunt, euangelice innitentes auctoritati, que ait:  iehsu autem proficiebat etate, sapientia; et gratia. Nec mirum, inquiunt, si minor dicatur fuisse sapientia, cum mortalis atque passibilis, atque per hoc beatitudine minor tunc fuisse ueracissime predicetur. De horum sententiis iudicet quisque ut uolet. Mihi sufficit scire et credere, Dominum Iesum, ex quo cum Deo in unam est assumptus personam, perfectum fuisse Deum; ac per hoc perfectam sapientiam, perfectam iustitiam, perfectam beatitudinem, perfectam insuper fuisse et esse uirtutem: et quidquid de Deo secundum substantiam dici potest, de Christo potuisse dici, etiam cum 581 in utero esset Matris, non ambigo. Nec ideo ante resurrectionem, aut mortalitatem ei, aut passibilitatem abrogamus; cum eum non phantastice, sed uere  hominem esse confiteamur, et ueram hominis habuisse naturam, in qua potuit proficere etate. Utrum autem sapientia, ipsi uiderint qui de huiusmodi contendere norunt.

11. Tu autem, fili, non questiones queris, sed deuotionem: nec unde lingua acuatur, sed unde animus excitetur. Et propterea his que ad historiam pertinent interim pretermissis, ad spiritualem intelligentiam enucleandam, sicut ipse de quo loquimur inspirare dignabitur, transeamus. Dominus Deus noster, Deus unus est: non potest uariari, non potest mutari, dicente Dauid, Tu semper idem es, et anni tui non deficient . Hic igitur Deus noster eternus, intemporalis incommutabilis, in nostra factus est natura mutabilis, et temporalis;  ut mutabilibus ad suam eternitatem et stabilitatem uiam faceret eam quam pro nobis assumpsit mutabilitatem; ut in uno eodemque Saluatore nostro, et uia esset qua ascenderemus, et uita ad quam ueniremus, et ueritas qua frueremur, sicut ipse ait: Ego sum uia, ueritas et uita . Magnus itaque Dominus in sua natura persistens, paruulus natus est secundum carnem, per certa temporum spatia profecit, et creuit secundum carnem; ut nos mente paruuli, imo pene nichili, spiritualiter nasceremur, et per spiritualium etatum distinctiones cresceremus, et proficeremus. Ita eius profectus corporalis, noster est profectus spiritualis; et ea, que ab eo in cunctis etatibus acta describuntur, in nobis per singulos profectuum gradus spiritualiter agi a bene  proficientibus sentiuntur. Sit igitur corporalis eius natiuitas spiritualis nostre natiuitatis, id est sancte conuersionis, exemplum: persecutio, quam passus est ab Herode, illius, quam in initio nostre conuersionis sustinemus a zabulo, tentationis indicium: educatio eius in Nazareth, nostrum exprimat in uirtute profectum. In primo prodigus filius fame tabescens, ad domum panis inuitatur ; ubi non similagineus, sed subcinericius inuenitur, ut cinerem cum pane manducet, potum suum cum fletu temperet . Est enim panis similagineus purus, mundus, sine cinere, sine fermento, sine paleis: In principio erat uerbum, et uerbum erat apud Deum, et Deus erat uerbum  .

12. Sed ad hec quis idoneus? Panis est Angelorum: quorum palatum ad gustum uue acerbe non obstupuit; ideo plene, et perfecte gustant, et uident quoniam dulcis est Dominus. Sed ut panem Angelorum manducaret homo, susceptis paleis nostre paupertatis, susceptis cineribus nostre mortalitatis, suscepto fermento nostre infirmitatis, panis Angelorum factus est homo, magnus factus est paruulus; diues, pauperculus: ut tu magnus in oculis tuis, humilitate fias paruulus; diues cupiditate, facultatum abiectione fias pauperculus; nec ubi spiritualiter nasceris, locum habeas in diuersorio, dum non tue uoluntati, tuo sensui, tue scientie, tue industrie, sed alieno iudicio inniteris. Tunc cinerem cum pane  manducabis, quando cibabit te Dominus pane lacrymarum, et potum dabit in lacrymis in mensura . Sic tu nasceris in Christo, sic in te nascitur Christus. Turbatur Herodes, scilicet diabolus, quod suum Christus inuasit imperium: nec equis aspicit oculis, suum domicilium in Christi hospitium commutatum. uibrat gladium, tendit arcum, et in eo parat uasa mortis, ut sagittet in obscuro rectum corde. Inflammat carnem naturalibus incentiuis, turbat mentem cogitationibus noxiis, et paruulorum cogitatus priori suauitate lactantes, multiformi tentatione confodit. Tunc uidetur tibi Christus defuisse, donec Herode, non tuis uiribus, sed gratia diuine miserationis exstincto, cum ampliori tranquillitate redeat, tuumque in Nazareth prestoletur  occursum. Post tentationem namque necesse est ut ad uirtutum studia, spiritualiaque exercitia mentis alacritate conscendas quasi ad Nazareth, id est, florem: quia sicut flos non quidem fructus est, sed ex eo fructus producitur; ita exercitia hec, non quidem pure uirtutes sunt, quamuis ex eis uere uirtutes, Deo operante, nascantur. Inde ascendendum est Ierosolymam, sed modo congruo, et tempore opportuno.

582 13. Cum enim factus esset iehsu annorum duodecim, ascendit Ierusalem. Plane secundum leges allegoricas, Christus de Nazareth ascendit Ierusalem: quando relicta Synagoga, Ecclesie Gentium presentiam sue pietatis exhibuit. Merito tunc duodenni erat, quia qui legem non uenerat soluere, sed  adimplere, denarium legis binario auxerat euangelice perfectionis: uerbum abbreuiatum, sed consummans, et consummatum faciens super terram, et Legem et Prophetas bipartito caritatis precepto concludens.

14. Remansit itaque puer iehsu in Ierusalem, et non cognouerunt parentes eius. Est adhuc in Ecclesia Christus: et Iudei, parentes scilicet eius secundum carnem, ignorant. Est adhuc in Aegypto Ioseph, et lingua Aegyptiaca non iudaica dicitur Saluator mundi, et ipso frumenta sapientie sue Aegyptiis, id est, Gentibus diuidente, fratres eius inter Chananeos, immundos uidelicet spiritus, uerbi Dei fame tabescunt. Existimantes, inquit, eum esse in comitatu.  Quid est hoc? Adhuc, o Iudei, Christum in uestro comitatu presumitis; cum iam secundum Ieremiam uestrum, reliquerit domum suam, dimiserit hereditatem suam, quoniam facta est hereditas eius quasi spelunca leene?  Quibus indiciis, quibus mysteriis, quibus sacramentis, in uestro est comitatu? Ubi templum, ubi iuge sacrificium, ubi sacerdotium, ubi altare illud, quod solum uobis in sola Ierosolyma concessum est? Ubi ignis ille perpetuus, quo exstincto omnia pariter holocaustomata perierunt, que non possunt alieno igne consumi? Ergo aut nichil horum habetis: aut si forte uos ea habere presumitis, non secundum Dei preceptum habetis, ac proinde nec Christum habetis. In his enim omnibus secundum prophetica  mysteria Christum aliquando habebatis: sed apparente eo quem prenuntiabant, ipsa prenuntia sublata sunt, de quibus frustra post eius aduentum presumebatis. O mira peruersitas! o mira cecitas! Hec omnia non attendentes Iudei, adhuc eum esse in suo estimant comitatu, et requirunt eum inter cognatos et notos. Quem queritis, o Iudei, quem queritis? Iam lapis abscissus de monte sine manibus, uniuersam impleuit faciem terre , et adhuc queritis? Ecce ubique terrarum dispersi, ubique Christum offenditis et adhuc queritis? Ubique inter gentes in laudibus Christi uestrum Amen resonat, uestrum Alleluia cantatur, uestrum Hosanna resultat, et adhuc queritis? In sole posuit tabernaculum suum, nec est qui se abscondat a calore  eius , et adhuc queritis? Queritis eum inter cognatos et notos. Queritis eum apud Isaiam; sed, sicut ipse ait, Cognouit bos possessorem suum, et asinus presepe domini sui: Isrel autem non cognouit me; populus meus non intellexit : ideo non inuenitis. Queritis eum apud sanctum Dauid, sed et secundum ipsum, facta est mensa uestra coram uobis in laqueum: ideo non inuenitis. Obscurati sunt enim oculi uestri ne uideant, et dorsa uestra incuruantur . Queritis eum apud Ieremiam; sed, ipso teste, Sacerdotes ignorant legem, nesciunt uidentem , ideo non inuenitis. Queritis apud Moysen; sed usque hodie cum legeritis Moysen, uelamen positum est super cor uestrum: ideo non inuenitis.

 15. Reuertere itaque, reuertere, Sunamitis, reuertere in Ierusalem, et inuenies. Nuntiatur certe Iesu quod Mater eius, et fratres foris stent querentes eum: nunquid egreditur? uos potius ingredimini, et inuenietis. Et regredientes, inquit, inuenerunt eum post triduum in templo. Si fuerit numerus filiorum Isrel sicut arena maris, reliquie conuertentur, reliquie, inquam, Iacob ad Deum fortem. Quando? Utique post triduum. O tempus desiderabile, quando cognoscet Isrel Deum suum, et pauebit ad Dauid regem suum , quando utraque gens faciet sibi caput unum, et ascendent de terra? Quando hoc erit, Iesu bone? quando respicies carnem tuam, domesticos sanguinis tui, cum nemo carnem suam odio  habeat? Frange, Domine, esurientibus panem tuum, et egenos uagosque induc in domum tuam. Quandiu miser Cain uagus et profugus erit super terram tuam; que aperuit os suum, et suscepit sanguinem tuum, o noster Abel, de manu eius? Nonne adhuc reddidisti ei septuplum in sinum eius, cum ubique maior seruiat minori; cum ubique 583 sit iugum premens, et gladius terrens; nec sit qui redimat, neque qui saluum faciat? Scio quia tandem conuertentur, et famem patientur ut canes, sed ad uesperam. Post triduum enim inuenerunt eum in templo.

16. Prima dies, qua ingressus nostram Ierusalem Dominus iehsu, abscondit se a matre sua Synagoga, et fratribus suis Iudeis, apostolica fuit in Gentibus predicatio, sicut ipsis Iudeis Paulus loquitur: Quia  indignos uos iudicatis eterne uite, ecce conuertimur ad Gentes . Tunc quippe tenebrosis Gentilium cordibus lux celestis infulsit, decussaque pristine infidelitatis terra caligine, splendor fidei mentibus perditorum radios sue claritatis inuexit. Sed huius diei iucundissimum lumen nox dire persecutionis interpolat, quando seuientibus in Christianos mundi principibus, cruces, bestie, equulei, ferreeque manus, ignite sartagines, et ardentes lamine, et mille tormentorum genera in eorum exitium preparantur: que omnia licet Christianorum pars maxima fidei uirtute uicisset, non modica tamen multitudo tortoribus cedens, luctum miserabilem sanctis indixit. Secutus est hanc noctem dies, diuine miserationis luce clarissimus, quando regibus  mundi ad Christum conuersis, subuertuntur templa Gentilium, et delubra demonum in martyrum memorias consecrantur, paulatim ueritate mortalium pectoribus illabente, nox perfidie confusa repellitur. Sed hunc iterum splendidissimum diem nebula heresiace prauitatis obtexit: donec labore doctorum error productus in lucem, Christianorum corda deseruit; et in ea iam fides diu examinata, et multis probata rationibus, solem iustitie periclitanti mundo reuexit. Et ecce nunc aduesperascit, et inclinata est iam dies. O tempora periculosa! Iam tertii diei lucem falsorum Christianorum perdita uita recondit, et noctem superabundanti iniquitate caligantem, senescenti iam mundo refundit. Superabundat enim iniquitas, et refrigescit caritas. Exspectamus  diem, qua predicante Henoch et Elia, Iesum inueniat mater eius Synagoga, ingressa nimirum templum, id est Ecclesiam: in qua inter seniores et doctores medius residet mediator Dei et hominum, homo Christus iehsu, in paruulis audiens, in adolescentibus querens, in senioribus docens.

17. Tunc uox letitie et exsultationis in tabernaculis Iacob personabit, quando agnitus a fratribus uerus Ioseph populo Iudeorum in fine mundi, quasi patri senescenti uiuus nuntiabitur a dicentibus, Ioseph filius tuus uiuit, et ipse dominatur in tota terra Aegypti . Fili, inquit, quid fecisti nobis sic? ecce pater tuus et ego dolentes querebamus te. Quid fecisti, o Ioseph? Mater moritur, pater perpetuo  fletu conteritur, periclitantur fratres, tota insuper domus paterna languescit; et tu, tuorum negligens, Aegyptiis consulis ad salutem? Fili, quid fecisti nobis sic? Eunt fratres in Aegyptum, et redeunt: cernunt te Dominum terre, nec recognoscunt: et speciosus ille uultus, quem Aegyptus tota miratur, domesticis tantum tue carnis absconditur. Fili, quid fecisti nobis sic? Respicis tuos quasi alienos, imponis crimina, minaris supplicia, et quem clementissimum inueniunt alieni, tui te crudelissimum reperiunt. Fili, quid fecisti nobis sic? Prodigus ille filius tuus, qui dilapidauit omnem substantiam  suam cum meretricibus; qui fornicatus in ligno et lapide , mutauit gloriam incorruptibilis Dei in imaginem corruptibilis nominis, et uolucrum, et quadrupedum, atque serpentium ; introductus in domum tuam, ecce iam tot annis uituli saginati carnibus pastus, et sanguine uue meracissimo debriatus, in nostri Dauid deliciis symphonia lusit, et choro; et nos quorum erat testamentum, et legislatio, et obsequium, et promissa, et quorum patres ex quibus tu secundum carnem, quasi alieni foras stetimus . Fili, quid fecisti nobis sic? ecce pater tuus et ego dolentes querebamus te. Putamus nouo miraculo templum reedificandum, restaurandum sacerdotium, dispersionem Isrel in delectam sibi Ierosolymam reuocandam,  et sic Christum inueniendum in finibus Iudee, quem nunc inuenimus in campis silue.

18. Dolentes querebamus te. Doluimus antiqua sublata 584 miracula, oracula siluisse prophetica, ducem de femore Iacob nullum, unctionem regum et pontificum nullam: et cum hec omnia tuum testarentur aduentum, non credidimus tamen te, nobis relictis, alienum dignasse hospitium; ideo dolentes querebamus te. Non putabamus nobis promissum, nobis redditum, ob emule gentis salutem reliquisse quos genuit, spreuisse quos fouit: et his, quibus mare cessit, quos celum pauit, quos potauit saxum, quibus aqua murus exstitit, quibus murus peruius fuit, quibus paruit sol, quibus luna substitit, immundas idololatria Gentes pretulisse. Ideo  dolentes querebamus te. Et aliquando quidem multis indiciis tuus nobis probabatur aduentus, sed ob Gentium uocationem, et nostram repulsionem rursus desperabatur. Ideo dolentes querebamus te. Et ille: Quid est, inquit, quod me querebatis? nesciebatis quia in iis que Patris mei sunt, oportet me esse? O stulti, et tardi corde ad credendum, in omnibus que locuti sunt Prophete! nonne ita oportuit pati Christum, et ita intrare in gloriam suam, et predicari in nomine eius penitentiam per omnes gentes?  Siccine non audistis per os Dauid uocem Patris ad Filium: Postula a me, et dabo tibi gentes hereditatem tuam, et possessionem tuam terminos terre?  Quid est quod me querebatis, et non statim inter gentes inueniebatis? Nonne  Abrahe dictum est: In semine tuo benedicentur omnes tribus terre?  Nesciebatis quia in iis que Patris mei sunt, oportet me esse? Audite Patrem per Isaiam loquentem mihi: Parum mihi est ut sis mihi seruus ad suscitandas tribus Iacob, et feces Isrel conuertendas. Dedi te in lucem gentium, ut sis salus mea usque ad fines terre?  Nonne ego sum apud patriarcham Iacob exspectatio Gentium ; et apud Malachiam  , Desideratus earum; et sicut idem ait: A solis ortu usque ad occasum, magnum nomen meum in gentibus?  Tumuistis muneribus meis, inuidistis  uisceribus meis; et quia nequam oculus saluti penitentis inuidit, liuore cecatus proprie salutis auctorem uidere non potuit. Ideo naturalibus ramis non peperci, sed illis a radice naturalis oliue decisis, ramos alienos inserui. Sed nunc exsurgens miserebor Sion, quia tempus miserendi eius, quia uenit tempus . Reuoco quos abieceram; recolligo quos disperseram; suscipio quos repuleram. Et ecce ego uobiscum sum omnibus diebus, usque ad consummationem seculi . Hec interim allegorice dicta sufficiunt.

19. Nunc redeundum est mihi ad te, fili carissime, cui animus est conformari Christo, et uestigiis Iesu arctius inherere, si forte sufficiam de euangelica lectione tuum tibi explicare profectum, ut hoc  ipsum in his legas schedulis, quod in temetipso ab intus suauius experiris. Credo enim te transisse ad Nazarenas de Bethlehemitica paupertate diuitias; et iam duodennem effectum, de floribus Nazarenis ad fructus Ierosolymiticos ascendisse; ubi non tam in codicibus, quam in propriis moribus hec mystica ualeas lectitare. Sicut enim Bethlehem, ubi Christus paruulus et pauper nascitur, bone uite est inchoatio: sicut Nazareth, ubi nutritur, uirtutum est exercitatio: ita Ierusalem, ad quam Dominus duodennis ascendit, celestium secretorum est contemplatio. In Bethlehem anima pauperascit; in Nazareth ditescit; in Ierusalem affluit deliciis. Pauperascit quippe perfecta mundi abrenuntiatione; ditescit uirtutum  perfectione; et deliciis affluit spiritualium saporum dulcedine. Ascendendum quippe est a conualle plorationis, inter aspera tentationis, per plana exercitii spiritualis ad alta luminose contemplationis. In Bethlehem noue conuersationis dedicatur infantia, que rationis impotens neminem ledit, neminem fallit; libera cupiditatis, sue uoluntatis inscia, neminem iudicat, nulli detrahit, nichil cupit; nec de presentibus anxia, nec de futuris sollicita, alieno tantum sustentatur iudicio. Hanc nobis infantiam uas electionis commendans. Si quis, ait, inter uos sapiens uoluerit fieri, stultus fiat ut sit sapiens : et Dominus in Euangelio, Nisi conuersi fueritis, et efficiamini sicut paruuli, non intrabitis in regnum celorum .

 20. Hac itaque quelibet anima initiata infantia, post Herodianas persecutiones, si ceperint in ea quasi in agro 585 fertilissimo uirtutum flores uberius pullulare, non immerito Nazareth, que Flos interpretatur, quasi septennis inhabitans duodecimum annum feliciter exspectabit. Primo quidem necesse est ut ager cordis nostri peccatorum nostrorum recordatione, et infirmitatis nostre consideratione quasi stercoretur; deinde tentationum uomere multipliciter fatigetur; ut sic uirtutum semina flores pariant spiritualium exercitiorum. Ergo illum, a quo iam spiritus timoris uitia antiqua et inolitas cupiditates resecauerit, unius anni puerum existimato. Si deinde mitem eum et obedientem spiritus pietatis effecerit, biennem spiritualiter iudicato. Iam si  spiritus scientie sue infirmitatis cognitionem, et auxilii diuini desiderium infuderit; tertium annum non dubites accessisse. Quem si contra omnes tentationes, et carnales delectationes, que militant aduersus animam, spiritus fortitudinis immobilem reddiderit ac robustum; annorum quatuor puerum admirare. Accedat spiritus consilii, et uirtute eum discretionis quinquennem efficiet. Cui si spiritus intelligentie meditationem sacre legis indulserit, ad sexti anni etatem felici progressu peruenit. Septimum annum spiritus sapientie aduehit, que de legis diuine meditatione procedit, quatuor uirtutes quasi quatuor annorum lucem anime inuehens proficienti: quibus nichil est in uita utilius hominibus, sicut de ipsa Sapientia scriptum est, Sobrietatem docet, et  prudentiam et iustitiam et uirtutem, quibus nichil utilius . He sunt precedentium uirtutum moderatrices, sine quibus cetere nec honeste haberi, nec perseueranter possunt seruari. Agit enim sobrietas, que alio nomine temperantia dicitur, ne sit ipsarum uirtutum immoderata progressio. Prudentia, ne sit earum indiscreta confusio. Iustitia, ne sit uirtutum usus inordinatus. uirtus, que et fortitudo dicitur, ut perseueranter earum teneatur affectus. Sequitur annus duodecimus, lux uidelicet contemplationis, que ad ipsam celestem Ierusalem animam subleuat estuantem, que celum reserat, que portas paradisi aperit, que sponsum ipsum, sponsum speciosum forma pre filiis hominum, quasi  per cancellos prospicientem, pure mentis oculis exhibet contemplandum, ut uocem illam suauissimam mereatur audire: Tota pulchra es, amica mea, et macula non est in te. Immaculata enim sordibus peccatorum uel passionum, euolans a retibus occupationum, abolita memoria preteritorum, euanescentibus imaginibus exteriorum, decoram cordis sui faciem ad cernendum quem diligit, summa auiditate sustollit. Et ideo audire meretur: Tota pulchra es, amica mea, et macula non est in te. Fauus distillans labia tua . Hiems, inquit, transiit, imber abiit et recessit; flores apparuerunt in terra nostra. Hi sunt flores odoriferi, nimirum, licet adhuc in quadam nouitate, uirtutes, que post hiemem persecutionum, et imbres tentationum, in agro pectoris  bene proficientis feliciter oriuntur: quarum Christus decore simul et odore delectatus, ab inferioribus eam ad superiora inuitans, Hiems, inquit, transiit, imber abiit et recessit; flores apparuerunt in terra nostra. Et quoniam pro gemitu compunctionis aperitur uita contemplationis, adiecit in sequentibus: uox turturis audita est in terra nostra .

21. Recole, fili, quid soleas in angulis susurrare, cum scilicet ad instar turturis, que auis castissima est, soliuaga et gemebunda, latebras queris, et licet inter multos constitutus, solitudinem tibi edificas quotidianam: quomodo gemis, quomodo estuas, quomodo queris quem diligit anima tua, et amoris uim patiens iam optas uidere quem amas: quomodo nunc blandiris, nunc ad maioris desiderii incentiuum  suauiter indignaris. Nunc moras accusas, nunc te causaris contemptum: nunc te uisitatione confiteris indignum; et iterum de eius toties experta bonitate presumis. Nunc quasi ulterius non sustinens, spirituali quodam litigio, uel luctamine euincere retardantem conaris. Que tunc lacryme? qui gemitus? que suspiria? que uoces? Nunc oculi fletu graues, cum intimis singultibus eriguntur ad celum: nunc manus expanduntur et brachia: nunc pectoris tunsione anime tarditas accusatur. Proferuntur interim uerba sine principio, sine fine, quorum nec sententie coherent sibi, nec rationes 586 similes sunt; nec alicuius lingue sensus, uel idioma seruatur, quando uox aliquando respondet affectui, et iterum uocem affectus intercipit. Gaudet certe  pius ille iehsu tali certamine superari, et talis anime tali instantia delectatus, ad circumstantes Angelos gloriatur: uox turturis audita est in terra nostra. In terra enim uiuentium talis uox anime estuantis auditur, et tanti desiderii odor suauissimus uniuersam demulcet ciuitatem Dei. Sic tibi in angulo domatis quasi Elie in spelunca, primo transit spiritus grandis et fortis subuertens montes, et conterens petras: sed non in spiritu Dominus. Et post spiritum commotio; sed non in commotione Dominus. Et post commotionem ignis; sed non in igne Dominus. Et post ignem sibilus aure tenuis, et ibi Dominus . Hi sunt quidem gradus, per quos in oratione mens compuncta conscendit,  quasi uirgula fumi ex aromatibus myrrhe et thuris, et uniuersi generis pulueris pigmentarii.

22. Sed hec tibi ipsi non tam inuestiganda, quam in ipsa tua oratione animaduertenda committo. Diligenter ergo attendas cum qua primum difficultate nonnunquam ingrederis cubiculum pectoris tui, ut inuenias tibi speluncam, in qua quodammodo sepeliaris in omnibus que mundi sunt; et ores Patrem tuum in abscondito. uidetur aliquando cor in modum silicis duruisse. uidetur quasi mons aliquis interiacens interiorem aspectum ab omnibus spiritualibus exclusisse, donec spiritus grandis pertransiens subuertat montes, et conterat petras ante Dominum. Quem nimirum spiritum sequitur commotio, quando mens quadam compunctione resoluitur,  et profluentibus lacrymis quidquid in se sordidum sentit, aduersum se commota interiori contritione detergit. Unde orta spe igne ineffabilis desiderii exardescit, et spirituale quoddam certamen init cum Deo, donec sibilus aure tenuis illapsus precordiis leni tactu perstringit affectum, cunctisque cogitationibus, cunctis motibus, cunctis distensionibus, cunctis uerbis imponens silentium, usque ad ipsas portas Ierusalem celestis animum subleuat contemplantem. Tunc ille diu quesitus, toties rogatus, tam ardenter desideratus, speciosus forma pre filiis hominum, quasi per cancellos prospiciens inuitat ad oscula, Surge, inquiens, propera, amica, et ueni . Tunc ingrediens Ierusalem transit in locum tabernaculi admirabilis usque ad domum  Dei, in uoce exsultationis et confessionis. Tunc amplexus, tunc oscula; tunc canit, Inueni quem diligit anima mea; tenui illum nec dimittam . Tunc in Ierusalem affluit deliciis, et fruitur bonis, et diem festum cum exsultatione colit.

23. Obsecro itaque, fili carissime, memento mei cum bene tibi fuerit, ut suggeras dilecto tuo, Regi tuo, qui est in sancto, ut educat me de isto carcere, de his tenebris, de his uinculis, ut tandem aliquando respirem in prioris gaudii libertatem. Sentiam et ego quam magna multitudo dulcedinis illius quam abscondit timentibus se. Sed heu, heu, rara hora, et parua mora! felix qui triduo in his poterit commorari deliciis. In his tribus diebus triplicem contemplationis lucem non inconuenienter intelligo, quoniam  quidquid de Deo poterit meus illuminata sentire, aut ad potentiam eius, aut ad sapientiam, aut ad bonitatem credimus pertinere. Cernitur itaque Dominus iehsu aliquando fortis et potens in prelio, ut scias te, si dilexeris eum, contra mundum, contra diabolum, contra omnem principatum et potestatem, eius dextera protegendum; cui resistere nemo potest, sub quo curuantur qui portant orbem: qui si tenuerit aquas, omnia siccabuntur; si emiserit eas, subuertent terram.

24. Si igitur spiritus potestatem habens ascenderit super te, si stimulos acedie exagitauerit, si aculeos diuersarum passionum accenderit, si aduersum te commouerit mundum, si inflammauerit persecutiones,  si times, si trepidas, si per singula momenta uinci formidas, et ita ad Iesum tuum anxius curris, ploras, exponis pericula, opem flagitas; adheret tibi quem diligis, in specie potentissimi regis, et secundum orationem sancti Dauid apprehendet arma et scutum, et exsurget in adiutorium tibi : audiesque, Ne timeas a facie eorum, quia ego tecum sum. . At 587 si secretorum cognitionem, uel questionis alicuius solutionem tibi desideras reuelari; si mundane confusionis causas et rationes anxius admiraris; si mouentur pedes tui, quia pacem peccatorum uides, qui in labore hominum non sunt, et cum hominibus non flagellantur; queris diuersorium ubi cum Iesu solus cum solo fabuleris, clamas cum Ieremia:  Iustus quidem tu es, Domine, si disputem tecum. uerumtamen iusta loquor ad te. Quare uia impiorum prosperatur?  Sic itaque querenti aderit ille Magister, qui solus docet hominem scientiam, qui reuelat oculos nostros, ut consideremus mirabilia de lege eius, qui habet clauem sapientie, et aperit, et nemo claudit; claudit, et nemo aperit. Aderit autem in specie doctoris suauissimi, in cuius dextera ignea lex, ut te et legis cognitione illuminet, et caritate que ex legis meditatione procedit, inflammet. Porro in sinistra eius uirga equitatis, uirga regni sui, ut et querentis presumptionem arguat, et curiositatem compescat. Postremo, si hec omnia etsi magna, etsi splendida, etsi sublimia, unius tamen osculi desiderio ac suauissimorum labiorum  illius, uno tantum tactu fastidias, incipiasque querulis uocibus clamare cum propheta, Quesiui uultum tuum, uultum tuum, Domine, requiram ; et illud: Quis mihi det te fratrem meum sugentem ubera matris mee, ut inueniam te foris, et deosculer te?  ueniet certe tibi in odorem unguentorum et aromatum, sicque celeste et diuinum quoddam tue menti imprimens osculum, omnia uiscera tua ineffabili iucunditate perfundet, ut clamare delectet, Diffusa est gratia in labiis tuis . Cum legem et Prophetas legis, animaduerte diligenter, et inuenies has ipsas apparitiones et contemplationes multoties in figuris et enigmatibus quibusdam designatas.

25. Sunt enim multa genera contemplationum ac  spiritualium uisionum, que tamen omnia, ut credo, uel ad Dei potentiam, uel sapientiam, uel benignitatem pertinere noscuntur. Nam si cogitetur Deus rerum omnium causa, quorumdam ut sint, quorumdam autem ut rationales, ac per hoc sapientie capaces sint, multorumque ut bene sint: primum illud potentie, alterum sapientie, ultimum ascribitur bonitati. Potentie quippe est, quod sine ipso nulla creatura subsistit. Sapientie, quod sine ipso nulla doctrina instruit. Bonitatis, quod sine ipso nullius rei usus expedit. Apud ipsum secura sunt omnia, cum nichil sit quo eius turbari possit potentia. In ipso certa sunt omnia, cuius non potest falli sapientia. Ex ipso recta sunt omnia, cuius naturam nulla potest deprauare malitia. Ergo in rerum creatione  contemplamur eius potentiam; in forma, sapientiam; bonitatem, in usu. Sane si in his que in carne gessit, eum contemplari malueris, hunc ipsum triduane lucis splendorem facile intueberis. Si iacentem in presepio, si in brachiis uagientem, si pendentem ad ubera, si inter ulnas Simeonis paruulum oculis illuminate mentis aspexeris: bonitatis eius opera admirare. Si uultum illum igneum, flagellum quoque de resticulis, uocemque terribilem, quibus uendentes et ementes in templo terruit, quibus euertit cathedras nummulariorum, et es effudit, quibus insuper columbarum uenditores eiecit, considerare delectat, tante uirtutis potentiam expauesce. At si iucundum ducis insidias Scribarum et  Phariseorum toties deprehensas, callidas eorum obiectiones responsionum illius prudentia confutatas, oculata mente perspicere; sapientie eius lucem clarius emicare persenties. Ita quoque potentie fuit quod fugauit demones, quod turbas pauit, quod calcauit maria, quod Lazarum uocauit de monumento: et tamen non minoris sapientie fuit, quod ut principes huius mundi fallerentur, inter hec diuina miracula a diabolo se tentari permisit; quod uelut egens esuriit, quod in naui dormiuit, quod crucem moriturus ascendit.

26. uerum quia in bonitatis illius meditatione libentius immoraris, ingredere, queso, domum Simonis pharisei: intuere attentius quam pio, quam suaui, quam iucundo, quam clementi uultu humi prostratam  respicit peccatricem, quam compatienter sanctissimos illos penes penitentis lacrymis prebeat irrigandos et capillis, quos sibi hactenus superbia et lasciuia uindicauerat, detergendos, 588 labiisque tot scelerum feditate pollutis dulciter osculandos. Osculare, osculare, o beata peccatrix, pedes dulcissimos, suauissimos, speciosissimos, quibus caput serpentis conteritur, ante quos antiquus hostis egreditur, quibus calcantur uitia, quibus omnis mundi huius sternitur gloria, quibus superborum et sublimium colla mira uirtute premuntur. Osculare, inquam, et felicibus labiis allambe uestigia, que nullus post te peccator exhorreat, nullus quantumlibet criminosus refugiat, nullus expauescat indignus. Osculare, complectere, stringe et Angelis et hominibus  adoranda uestigia, perfunde penitentie et confessionis unguento, ut tota domus impleatur odore unguenti. ue, ue tibi, o Pharisee, cui est odor iste odor mortis in mortem; qui times alienis maculari peccatis, cum te tumor proprius deterius fediusque commaculet. Nescis quam suaue redoleat misericordie confessa misere peccatricis huius miseria: quam dulce sapiat pietati confessio peccati: quam gratum sit illi sacrificium, cordis contritio: quam cito consumat peccatum ardens dilectio. Denique dimissa sunt ei peccata multa, quoniam dilexit multum .

27. Gratias tibi, o beatissima peccatrix: ostendisti mundo tutum satis peccatoribus locum; pedes  scilicet Iesu, qui neminem spernunt, neminem reiiciunt, neminem repellunt, suscipiunt omnes, omnes admittunt. Ibi certe Aethiopissa mutat pellem suam: ibi pardus mutat uarietatem suam; ibi solus Phariseus non exspumat superbiam suam. Quid agis, o anima mea, o misera mea, o peccatrix mea! Habes certe ubi tuas lacrymas libes, ubi feda oscula tua sacris osculis purges; ubi totum tue affectionis unguentum secure sine aliquo tactu uel motu uitii tentantis effundas. Quid dissimulas? Erumpite, o dulces lacryme; erumpite: cursum uestrum nullus impediat. Rigate sacratissimas plantas Domini mei, Saluatoris mei, susceptoris mei. Non curo si quis Phariseus submurmuret; si me a suis sedibus arcendum censeat; si fimbrie sue tactu indignum iudicet;  subsannet, irrideat, auertat oculos, contineat aures: nichilominus tuis inherebo uestigiis, bone Iesu; meis stringam manibus; premam labiis, nec a lacrymis cessabo, uel osculis, donec audiam: Dimissa sunt ei peccata multa, quoniam dilexit multum.

28. Est ergo dies prima, qua anima Deum sitiens in speculatiuis amenitatibus quasi in Ierusalem commoratur, diuine potentie contemplatio. Secunda, sapientie illius admiratio. Te tia, bonitatis et dulcedinis suauis prelibatio. Ad primam pertinet iustitia: ad secundam, scientia: ad tertiam uero, misericordia. Iustitia terret, scientia docet, misericordia fouet. Introibo, inquit propheta, in potentias Domini; Domine, memorabor iustitie tue solius . Ecce iustitia. Incerta, ait, et occulta  sapientie tue manifestasti mihi . Ecce scientia. Quoniam melior est misericordia tua super uitas . Ecce misericordia. Et in prima die timor, qui ex iustitie consideratione procedit, animam purgat: in secunda purgatam sapientia illuminat: in tertia illuminatam bonitas dulcedinis sue infusione remunerat. Cernis, ni fallor, quam necessarium sit et utile, inter bonorum operum exercitia, per triduum hoc Ierosolymiticas frequentare delicias, in quibus timor administrat panem doloris; scientia, uinum exsultationis; bonitas, lac consolationis. Scio te non mirari quod delicias dixerim, quibus dolorem non deesse commemoraui, cum sepius expertus sis quod dolorem illum qui de casto timore procedit, omnibus huius mundi deliciis  mens compuncta preponat. Et hec dicta pro modulo experientie nostre. Ceterum uiri excellentioris meriti, et capacioris ingenii, animeque purgatioris, in tribus his subtiliora ac profundiora rimantur. In potentia scilicet Dei, profunda iudicia: in sapientia, eius secreta consilia: in bonitate, misericordie eius dona ineffabilia. Denique Paulus ingressus in potentias Domini, et abyssum iudiciorum eius expauescens: O homo, inquit, tu quis es ut respondeus Deo? nunquid dicit figmentum ei qui se finxit, Cur me fecisti sic?  Sed et thesauros sapientie eius admirans exclamat: O altitudo diuitiarum sapientie et scientie Dei! quam incomprehensibilia sunt iudicia eius, et inuestigabiles 589 uie eius . Diuitias quoque bonitatis eius commemorans,  An diuitias, inquit, bonitatis eius contemnis? 

29. Post triduum igitur inuenerunt eum in templo, haud dubium quin Maria et Ioseph: altera Mater, alter Nutritius. Inuenitur itaque spiritualis spiritualium contemplator, non in quolibet loco, sed in templo. Habet enim Ierusalem atrium, habet portas, habet et templum. Et atrium quidem aliquando patet etiam inimicis: porte autem patefiunt solis amicis: ingressus uero templi non indulgetur nisi perfectis. Igitur qui in temporalibus eterna, in terrenis celestia, in humanis diuina, id est in creaturis Creatorem ualet inspicere, quasi in atria celestis Ierusalem introductus exsultet. Hucusque  philosophi, quasi inimici, in atria intelligentie sue uim poterant extendere, sicut dicit Apostolus. Quod enim notum est Dei, manifestum est in illis. Inuisibilia enim ipsius, a creatura mundi, per ea que facta sunt, intellecta conspiciuntur; sempiterna quoque uirtus eius et diuinitas . Qui uero in Scripturis sanctis ablato uelamine, reuelata facie gloriam Dei poterit contemplari, de ingressu portarum Ierusalem glorietur. At si pinguedinem intime dilectionis, et tue adipem affectionis, in cordis ara celestis desiderii flamma succenderit, et ascenderit fumus aromatum de fragrantia orationis, sicque oculus mentis in ipsa celi secreta radium porrexerit, et cordis quoque palato illius diuine  dilectionis felix tactus sapuerit; cum holocausto gratissimo templum Ierusalem frequentasti.

30. Sed anima sancta in his deliciis commorante dolet mater et nutritius, conqueruntur, et querunt; inuentum tandem Iesum, et leui increpatione castigatum reducunt ad Nazareth. Hec maxime uiris spiritualibus congruunt, quibus dispensatio uerbi Dei, uel animarum cura commissa est. Porro nutritium nostrum nichil libentius dixerim, quam Spiritum sanctum: matrem uero nil rectius quam caritatem. Hi nos fouent et promouent, pascunt et nutriunt, et gemine affectionis, Dei uidelicet et proximi, lacte reficiunt. Hi nos in studiis sanctis, quasi in Nazareth, tenent et sustinent: hi nos consolantur in tristibus; hi in dubiis consulunt: hi fessos roborant; hi sanant  contritos corde, et alligant contritiones eorum. Horum auxilio de Nazareth transimus in Ierusalem, de labore ad requiem, de fructu bone actionis ad secreta contemplationis. Hi nobis eterna lege prescribunt, ut pro cura proximi non negligamus ex toto contemplationem Dei: nec rursus pro deliciis contemplationis curam proximi omittamus. Unde non immerito, si quieti plus quam oportet indulgeamus, quasi de nobis caritas fraterna conqueritur, nec gratam habet nostram in Ierusalem commorationem, si aliis, quos nostra sollicitudine prospicit, senserit imminere ex nostra [al. nimia] quiete perniciem. Plerumque enim nobis uel secretis meditationibus, uel priuatis orationibus postposita omni actione intentis, si, plus quam subditis expedit, immoremur  in mediis deliciis, spiritu nimirum operante, et caritate suggerente; subito uenit in mentem memoria infirmorum, ut illum cogitemus contristatum exspectare a paternis uisceribus consolationem; alterum tentatum explorare, quando procedens in publicum pater aliquod ei afferat suo sermone solamen; illum ire stimulis agitatum, quando non habeat ubi conceptum uirus confessione salubri euaporet, aduersus patrem submurmurare; alterum acedie spiritu uictum, ut inueniat cui loquatur, quem consulat, huc illucque discurrere. Tali itaque suggestu progressi ex paternis cordibus, quasi increpantem audimus matrem caritatem: Fili, quid fecisti nobis sic? Ego et pater tuus dolentes querebamus te. Nec iniuria dicimus Spiritum sanctum, uel caritatem  in sanctis, etsi adhuc minus perfectis, aut dolere aut conqueri; cum ipse Spiritus gemitibus inenarrabilibus interpellet pro nobis , qui et loqui, et contristari, et cetera talia agere in sanctis consueuit.

31. Quod si contra huiusmodi necessitates, amator quietis in ipsis anime affectibus murmuret dicens, Nonne in his que Patris mei sunt, oportet me esse? nichilominus considerans spiritus rationalis, quod ideo Christus mortuus est, ut qui uiuit, non sibi uiuat; descendit cum eis, et est subditus illis. Secure descendit cum tali nutritio, 590 et cum tali matre descendit. Feliciter descendit, qui Spiritu Dei actus caritatiue inferioribus, condescendit. Descendam  libens his ducibus etiam in Aegyptum: tantum si ducunt, reducant; si cogunt descendere, et reascendere faciant. Libenter subdar talibus magistris; libens supponam humeros oneri quod imposuerint; libens suscipiam iugum, cui me subdiderint, sciens quia iugum eorum suaue est, et onus eorum leue. Sed et tibi, fili mi,  hoc ipsum expedit prouidere, ne socii scandalizentur. Illi necessitates quandoque preponunt contemplationis deliciis; tu eas non preponas unitati et paci congregationis. Precipue hec ipsa spiritualium uicissitudinum tempora, quando uidelicet uel descendas ad Nazareth, uel ascendas in Ierusalem, nunquam  solus, id est proprie uoluntatis arbitrio, sed semper seniorum distingne consilio.

32. Ecce habes, fili carissime, quod petiisti, licet tuo desiderio, tuo affectui, tueque exspectationi nichil dignum, uoluntatis tamen mee, aut qualiscunque conatus aliquod, ni fallor, indicium. Scias igitur, quod non tam euangelicam lectionem exponere, quam ex ea aliqua meditationum semina, sicut rogasti, elicere curauimus: et legentibus incitamenta deuotionum ex huius serie lectionis euangelice composuimus, ipsius adiuuante gratia, de cuius loquimur infantia, qui plenus est uirtute et gratia et sapientia, iehsu Christus Dominus noster, qui cum Patre et Spiritu sancto uiuit et regnat in secula seculorum. Amen.





SERMO IN DOMINICA PALMARUM. Christi in Ierusalem ingressus mystice expositiones  





[NOTA.]

Hunc sermonem, ex abbatia Marchianensi erutum, Guilielmus Estius censuit tam stylo et conditione, quam pietate Bernardum referre: quamuis  in serie sermonum de tempore in manuscriptis omnibus desideretur.

 1. Redemptor noster, fratres karissimi, Dominus noster iehsu, quem Pater ad salutarem uictimam misit in mundum, cum tempus instaret quando moreretur, presentem, ut scitis, exhibere se uoluit in loco ubi moreretur; sicut autem uenit ut moreretur, sic preuidit ubi, et quando, et quo mortis genere moreretur, prescriptum coram se habens ab eterno mortis sue genus, locum et tempus. Hec autem tria erant, Ierosolyma, Pascha, et Crux. Nam si de loco queris, in Ierosolyma mortuus est: si degenere, morte crucis: si uero de tempore, instante tempore paschalis solemnitatis. Ut autem uos satis legendo et audiendo didicistis, iniqui eum Iudei, aliquando et aliter, et alibi, et antea perimere uoluerunt. Nam quando eum duxerunt ut preeipitarent, ubi et transiens per medium  illorum ibat, nec ad Ierusalem uenerunt, nec Pascha exspectauerunt, nec crucem quesierunt, sed in perimendo eum nequaquam uel modum, uel locum mutare, nequaquam tempus preoccupare seu differre ualuerunt. uenit itaque hodierna die Ierosolymam, ante quinque uidelicet dies Pasche, illo se insinuans agno prefigurato, qui decima quarta die mensis uerni ad uesperam immolandus, decima quidem eiusdem mensis die tolli, et usque ad predictum terminum iubebatur seruari .

2. De hoc autem aduentu eius ad Ierusalem multi ante nos multa dixerunt: que quia nos uera atque catholica esse cognoscimus, dignum est ut nostro ea silentio approbemus. Et communis quidem sensus est, quod eius in Ierusalem ingressus, ipsius est ad Ecclesiam aduentus: duo discipuli asinam  soluentes et pullum, atque ad Iesum ducentes, duo sunt predicatorum ordines, quorum unus in circumcisionem, alter in preputium est missus, utrumque populum et peccatorum funibus absoluentes, et ad agnitionem uere fidei perducentes. uestimenta iumento imposita, sacramenta sunt fidei populo christiano commissa, super quod sedet iehsu, quia per fidem in 591 cordibus eorum habitat Christus. Plurima autem turba, que sternebat uestimenta sua in uia, multitudo est martyrum sanctorum, corpora sua ad imitationem Christi opponentium ad supplicia. Ramos de arboribus cedentes, doctores sunt, catholicas ex Libris sanctis sententias extrahentes. Qui preibant et qui sequebantur, clamabant, Hosanna; qui unam eamdem confitentur fidem christianam,  et populus Iudaicus in eadem fide precedens, et gentilis subsequens. Et quidem sensus hic per omnia approbandus est, quia sanus, et plene catholicus est. uerum nos istum approbantes, alium, non autem alienum in hoc sancto Euangelio perquiramus, et sensus in eo moralis medullam perscrutantes, ad edificationem morum ministerium lingue nostre conuertamus.

3. Ego puto quod quotidie Dominus appropinquat Ierusalem ueniens Bethphage, et Bethanie ad montem Oliueti, mittens in castellum quod contra eos est duos discipulos, qui ad eum perducant, super quod sedeat, iumentum, sed spiritualiter. Spiritus enim ante faciem nostram Christus Dominus, etsi cognouimus Christum secundum carnem, sed iam nunc non nouimus . Proinde querendus  est aduentus eius ad Ierusalem spiritualis, et quod hodierna die appropinquante tempore sacrosancte passionis sue fecit in aduentu suo in Ierusalem, qualiter id adhuc quotidie actitare dignatur in nobis. Appropinquauit, ut ait Euangelista, Ierosolymis. Ipsius appropinquare ad Ierosolymam, eius est appropinquare ad animam. Non solum autem, sed ut suum appropinquare ad nos, nostrum est appropinquare ad ipsum. Nam cum longe ab eo peccando simus, quando ei bene uiuendo appropinquauerimus, nisi primitus ipse appropinquaret nobis? Sicut enim dicit Ioannes, quod hec est caritas, non quasi nos dilexerimus Deum, sed quoniam ipse prior dilexit nos : sic et nos dicere possumus et debemus, quod hec est gratia,  non qua nos appropinquauimus Deo, sed quoniam ipse prior appropinquauit ad nos. Appropinquans itaque Ierusalem uenit Bethphage, et Bethanie ad montem Oliueti: innuens nobis, ut arbitror, in hoc sancto itinere suo non posse nos ad ueram pertingere pacem, nisi simus et per confessionem pure nos detegentes, et in preceptis prompte et humiliter obedientes, et aliorum necessitatibus per misericordiam pie compatientes.

4. Nam, ut scitis, Ierusalem uisio pacis dicitur. Ad quam tunc recta et regia uia pergimus, si per confessionis puritatem, per obedientie humilitatem, et per misericordie sublimitatem incedimus. Ecce tres uirtutes eximie, quarum primam impendere nobis debemus, secundam prelatis, tertiam uero proximis  nostris. Nam confessionem debes tibi ipsi, ut qui peccando te inquinasti, per confessionem te mundes. Secundam prelato tuo, ut obedias et subiaceas ei, qui peruigilat quasi rationem redditurus pro anima tua . Tertiam uero proximis tuis, ut eorum necessitatibus iuxta uires occurras, sed prodesse etiam supra uires exoptes. Primam designat Bethphage, que Domum bucce sonat. Secundam Bethania, que Domus obedientie dicitur. Tertiam quoque mons Oliueti, quia oleum in Scripturis, ut scitis, misericordiam exprimere solet. Fratres, unde bella et lites in nobis? Nonne ex imperfectione propria, qui reddere nolumus que debemus nobis ipsis, quod prelatis, quod consortibus  nostris? Nam si uellemus ire a Bethphage ad Ierusalem, intra nos peruenire possemus; quia nunquam plenam habere pacem poterimus, quandiu occultantes intra nos reatum nostrum, per puram et humilem confessionem non detegimus. Nunquid inexpertis loquor? Semper pene et ubique remordet conscientia, occultum iugiter uulnus mentis oculis subiiciens, eamque super ipsius latebris anxie et dure reprehendens. O uermis, qui quandiu uiuit, nunquam interiora cordis comedere et depascere omittit, qui nunquam uiuere, et per hoc nunquam rodere desinit, nisi eum mucrone puritatis sue humilis confessio iugulauerit!

5. Si autem uellemus ire ad Bethaniam, pertingere possemus ad Ierusalem, et in prelatis nostris;  quia tunc ab eis perniciose discordamus, cum eorum, que secundum Deum sunt, preceptis superbe contraimus. Quod si 592 montem Oliueti conscenderemus, procul dubio tunc cito ad Ierusalem ueniremus. Prope enim est mons Oliueti Ierusalem, quia et obsequium parit amicos, et construeremus cam in sociis nostris: quia tunc plena pace perfruimur, cum pie pro inuicem solliciti, mutuis necessitatibus misericorditer condescendendo, et diligenter pro posse subueniendo compatimur. uidetis ergo non esse ab re, quod iturus Dominus Ierusalem, per Bethphage et per Bethaniam atque per montem Oliueti uoluit transire: intimans nobis pacis nobis esse occasionem et causam, et erga nos quidem confessionis puritatem, et erga prelatos  nostros obedientie alacritatem, et erga contubernales nostros misericordie compassionem.

6. Mittit duos discipulos, ut eant in castellum quod contra eos est. Castellum quod contra discipulos Christi est, anima est peccatrix, que per obstinationem et elationem internis et spiritualibus Redemptoris nostri uirtutibus contraria est. Talis anima turrim elationis, et murum habet obstinationis, per terram pertinacie clausa, et per eminentiam superbie erecta. Hanc turrim facere aggressi sunt quondam illi filii Adam, de quibus ait Scriptura, quod proficiscentes de Oriente, campum inuenerunt latissimum in terra Sennaar . Qui sunt hi, nisi reprobi, inanis glorie cupidi, tumore superbie inflati? qui ab eo corde et opere discedentes,  de quo propheta dicit, Ecce uir, Oriens nomen eius , in contagiis fetide conuersationis per uiam latam incedunt, que ducit ad perditionem: quia Sennaar Fetor eorum dicitur. Aedificemus, inquiunt, turrim, et celebremus nostrum nomen. Hi sunt qui uocant nomina sua in terris suis, et altitudinem in se construentes [fort. construunt] elationis, amantes primos recubitus in cenis, et primas cathedras in synagogis, et salutationes in foro, et uocari ab hominibus rabbi . Et unde ruinosam hanc turrim erigunt? Habuerunt. inquit uerax historia, lateres pro saxis, et bitumen pro cemento . Saxa robur exprimunt bone operationis, lateres igne concoquuntur et indurantur. Reprobi flamma libidinis exuruntur, et  pertinaces efficiuntur: inuidia bitumen est, concordia cementum. Aiunt enim bitumen nasci de terra fulminata: et scimus in mente oriri inuidiam, tumore superbie percussa. Cemento simul iunguntur lapides in edificio. Et que est alia uirtus quam concordia, qua in caritatis edificio conglutinantur lapides uiui, ex quibus celestis Ierusalem quotidie construitur? Habent itaque lateres pro saxis, et bitumen pro cemento: quia fortitudinem deserentes bone actionis, luto se inquinant sordide libidinis; et abiicientes glutinum concordie, pertinaciam amplectuntur inuidie.

7. Enormis quidem hec turris admodum: sed ne facile possit prosterni, obsistit non modo sui ipsius  altitudo, sed et muri includentis eam fortitudo. Et hoc est quod nostros conatus sepe effringit, cum contra castellum illud pugnamus: quia facile machinis et arietibus sancte predicationis tumorem in anima deiiceremus elationis, nisi tam inuincibiliter nobis, ut sic dixerim, in ea resisteret pertinacia obstinationis. Quid enim erga eam poteris proficere, quam insensibili quadam duritie adamantinam effectam nec preceptis uales flectere, nec consiliis attrahere, nec blanditiis mulcere, nec comminationibus terrere, nec emendare denique flagellis, nec emollire beneficiis? Nonne de ea dicas, pene esse impossibile ut curetur? uerumtamen etsi apud homines impossibile est, sed apud Deum omnia possibilia sunt. Mittit namque misericors Dominus et  eloquium suum terre, inspirationem scilicet huiusmodi infundens anime, ad quam uelociter currit sermo eius, non reuersurus ad eum uacuus; sed faciet quecumque uult, et prosperabitur in his ad que misit illud. Unde et hic mittit discipulos suos in castellum hoc, quod contra eos est. Et ad quid? Ut asinam quam in eo reperiunt alligatam, et pullum cum ea, soluant, et adducant ad eum. Qui iussa perficientes, non solum soluunt et ad eum adducunt, sed ut prosperetur uerbum de ore egrediens in his ad que mittit illud, uestimenta sua imponunt, et eum desuper sedere faciunt. Ad hoc spectare uidetur, quod qui emittit eloquium suum terre, dat niuem sicut lanam, induens eos per iustitiam, 593 qui primitus frigidi erant per culpam:  nebulam sicut cinerem spargit, infusa illis, qui obscuri erant per ignorantiam, notitia corruptionis sue, concutit [al. concutiens] eos per penitentiam. Mittit crystallum suam sicut buccellas, illos sibi incorporans per mansuetudinem, qui obdurati erant per obstinationem. Sed qualiter opus illud salutis peragit? Emittet uerbum suum, et liquefaciet ea: flabit spiritus eius, et fluent aque ; ut euntibus duobus discipulis in castellum quod contra eos est, faciant de asina et pullo, quod modo breuiter tetigimus.

8. Sed qui sunt duo discipuli isti? Fortassis due ille eximie uirtutes sunt timor et amor. Ille tristia comminando et aspera, per austeritatem deterret:  iste uero leta pollicendo et lenia, per suauitatem demulcet. Ille initium sapientie, hic autem consummatio est. Ille tibi aufert quod malum est, ut emunderis a culpa: iste uero confert quod bonum, ut exorneris in iustitia. Ille ab anima exhaurit iniquitatem, hic autem infundit ei sanctitatem. Hi duo angeli sunt, et de loco perditionis Loth educunt , dum animam, quam eligit Deus, a uitiis eripiunt. Hi duo spirituales Leuite sunt, qui in commotione castrorum ad ostium stant tabernaculi, clangentes argenteis tubis : quia ad ipsum mentis aditum silentibus quibusdam mentis clamoribus timor et amor insonant, quibus interna illa cogitationum collegia, et ad malum deserendum, et ad bonum exercendum incitant. Quasi tuba exaltat  ille uocem suam, et dicit: Quiescite peruerse agere: iste uero: Discite benefacere . Ille: Euelle et destrue, et disperde et dissipa; hic autem: Aedifica et planta . Ille denique: Diuerte a malo; iste quoque, Fac bonum . Isti duo uiri sunt, qui botrum ad filios Isrel de terra repromissionis afferunt , dum internis nostris meditationibus, quis sit celestis patrie fructus innotescunt. Hi duo nuntii sunt, qui Raab de destructione Iericho eripiunt , dum animam quam suis Deus muneribus dilatat, ab huiusmodi perditione abstrahunt. Hi et duo isti, de quibus modo agimus, discipuli sunt, qui in hoc castellum missi, alligatam asinam et pullum soluunt, et ad Christum  adducunt.

9. De quo bene dicitur, quod contra eos est. Quid enim magis contrarium diuino amori, quam tumor elationis? Quid magis timori, quam pertinacia elationis et obstinationis? Est enim superbia, ut aliqui dicunt, amor proprie excellentie. Et quomodo, quamdiu inanis glorie cupidus propriam amas excellentiam, illius perfecte honorem affectas et gloriam, de quo Paulus: Soli, inquit, Deo honor et gloria . Sed et obstinatio, ut aiunt, insensibilis quedam est pertinacia mentis, nolens aliquando acquiescere, magis autem parata semper repugnare: quod quidem mortiferum malum, dum animam plene possidet, timoris nimirum diuini stimulis  insensibilem reddit. Sed castellum quod contra hos discipulos est, dum extra illud sunt, iam cum illis est, dum illud ingressi aliquandiu intra illud sunt. Illud quippe sibi potenter subiiciunt, quia amor dum celestem et eternam, ac per hoc longe meliorem, quam ibi haberi potest, alibi habendam esse celsitudinem asserit, nimirum turrim elationis prosternit. Timor uero, dum his qui attrita fronte indomabili corde sunt, eternum gehenne supplicium comminans promittit, murum profecto obstinatione confringit. Et hoc modo castellum hoc, dum ipsis extra illud degentibus contra eos est, ipsis intra illud commorantibus iam cum eis est. Unde fit ut, iuxta quod uaticinatur Isaias, ciuitas que dudum meretrix dicebatur, cuius habitatores  homicide fuerunt, iam digne uocari possit ciuitas iusti, urbs fidelis .

10. Sed iam necesse est ut de soluenda asina alligata et pullo, et adducendis ad Iesum, duo hi se discipuli intromittant. Due sunt, fratres, uirtutes homini ualde necessarie, humilis uidelicet simplicitas, et agilis libertas. Illam asina, hanc autem pullus exprimere potest. Asina enim iugo supponitur, pullus uero propria adhuc sua libertate potitur. Unde ad mansuetudinem nos inuitans humilitatis Dominus iehsu, suum nobis offert iugum tollendum: Tollite, inquiens, iugum meum super uos. Mox autem quid sit iugum eius tollere, innuit, dum subiungit: Et discite a me quia mitis sum et humilis corde . Per pullum 594 uero libertatem esse accipiendam  censuit, qui de uiro uano in superbiam erecto ait, quod quasi pullum onagri natum se liberum putat . Quod licet de quadam praua libertate accepit, de qua Paulus: Cum, inquit, serui essetis peccati, liberi fuistis iustitie , pro eo quod necdum iugo supprimitur pullus, libertatem nimirum, cuius agilitatem quodlibet obstaculum non impedit, per eum exprimi posse demonstrauit. In castello autem duo hec alligantur animalia, asina uidelicet et pullus, dum in anima peccatrice, qualem superius per castellum illud accipiendum esse docuimus, he due uirtutes, simplicitas scilicet et libertas, cum forte habentur ad intellectum, nequaquam tamen exercentur ad fructum.

 11. uincula uero quibus alligantur si queritis que sunt, accipite confusionem pudoris, et inertiam timoris. Prauus siquidem in homine itidem prauo et simplicitatem pudor, et libertatem impedit timor, ne ueram in se uidelicet illa humilitatem ostendere audeat, uel ista puritatem exercere presumat. Plerumque enim quod maxima sit uirtus humilis simplicitas, seu, si ita congruentius dicitur, simplex humilitas, nonnulli euidenter agnoscunt: sed dum a presentis uite gloria necdum exutum habentes animum uiles haberi refugiunt, eam in opere nullatenus apprehendunt. Alii uero quam sit sublime quid puritas libertatis intelligunt: sed dum trepidi pauent uel optant, quod non est stabilis uel sui iuris, uel praua spe acquirendi illecti, uel inerti  timore dimittendi concussi, nec uoce eam nec opere exercere presumunt. Nonne etsi istis simplicitatem atque libertatem, quantum quidem ad intellectum, inesse consideras, utramque tamen apud eos quantum ad exercitium, alligatam esse ignoras?

12. Ceterum electos suos Spiritus sanctus, qui in columba apparuit  et igne , et in humilitate reddit simplices, ne per elationem superbiant; et in puritate audaces, ne per inertiam torpescant. Reuocate in memoriam duos illos uirtutis uiros, dico autem prophetam Dauid, et apostolum Paulum: et uidete si non utrumque habuerunt apud se animal istud, tam asinam simplicitatis, quam pullum libertatis; neutrum utique ligatum,  sed utrumque solutum. Ait enim sanctus Dauid: Ludam coram Domino, et uilior fiam plus quam factus sum, eroque humilis in oculis meis . Merito dicit de eo Spiritus sanctus, quod erat quasi tener ligni uermiculus . Unde et Dominum alloquens, in hanc uocem prorupit: Domine, non est exaltatum cor meum, neque elati sunt oculi mei, neque ambulaui in magnis, neque in mirabilibus super me . En asina in castello sancti Dauid. Sed uidete et pullum: Nonne qui oderunt te, Domine, oderam, et super inimicos tuos tabescebam? Perfecto odio oderam eos, et inimici facti sunt mihi . Pullus quoque paruulus est Paulus iuxta nomen suum, et modicus in medio discipulorum suorum: et cum undique tormentis  affligatur, uerbum Dei non est apud eum alligatum. Qui etiam cum suos obsecret discipulos per mansuetudinem et modestiam Christi, asserens se facie quidem humilem esse inter eos , ipsi quoque Cephe in faciem apud Antiochiam resistit, quia eum esse reprehensibilem cernit . Mirare itaque eum et ibi per humilitatem submissum, et hic per libertatem erectum. Sanctus quidem Moyses, ut his aliquandiu immoremur, et superbientem Pharaonem ex auctoritate premit , et consulenti Iethro ex humilitate obedit . uir Domini Samuel peccatum se perpetrare existimat, si pro populo qui eum de principatu deiicit orat : et Agag pinguissimum in frusta conscindere non formidat . Quomodo satis sanctissimum admirabimur Eliam, uidentes eum modo tanta humilitate submissum, ut uilis in oculis suis et contemptor sui accinctus lumbis humiliter currat ante Achab; modo uero tanta auctoritate erectum, ut zelo zelans pro Domino exercituum, et super idololatras tabescens, ipsos uita priuare non formidet?  Eius quoque libertatem simplicem et simplicitatem liberam sequens discipulus suus sanctus Eliseus a muliercula tangi non dedignatur , et ad Naaman principem non egreditur , et regem Isrel nec attenderet quidem, nec respiceret, si non uultum Iosaphat regis 595 Iude erubesceret . Hos itaque ceterosque eiusmodi uiros solutam habuisse dixerim asinam humilitatis  et pullum libertatis: qui ut in omnibus semetipsos humilient, simplices et mansueti sunt; et ut uiriliter quidquid contra Deum est, persequantur, recti et liberi sunt.

13. Sed si est in uobis aliquis, qui hec duo animalia apud se habet quidem, sed alligata, necesse est ut dissoluendis eis se supra nominati discipuli intromittant. Qui sint autem discipuli hi, iam audistis; queue animalia hec, que etiam uincula quibus alligantur. Et quis est qui hec apud se animalia habet, sed alligata? cum uideris aliquem sub humilitatis habitu superbientem, magis que circa se sunt ornantem ad nitorem elationis, quam componentem ad decorem honestatis; scito hunc asinam  habere, sed alligatam. Bene instructus et edoctus est, ut perfecte sciat quam humiliter exhibere se debeat in incessu, in statu, in gestu et habitu, in uultu et affectu, in omnibus denique moribus suis: sed dum se talem in ueritate ostendere confunditur, habet quidem apud se asinam simplicitatis, sed alligatam uinculo pudoris. Item cum deprehenderis aliquem ad instar praui speculatoris uidere gladium, et non insonare buccina ; ad instar mercenarii uidere lupum uenientem, et fugere ; ad instar pigri et negligentis coloni, scire spinas et uepres in horto Domini et cetera queque inutilia ac nociua ascendere, et ad eradicandum, seu etiam, quod minus est, ad succidendum manum non apponere: agnosce apud hunc esse pullum, sed  alligatum. Praua quippe cernit, et eis licet forte consentire nolit: redarguere tamen ea pro persona et re, pro loco et tempore non presumit, et est alligatus apud hunc pullus uinculo timoris.

14. Sed uideant discipuli, et soluant asinam: soluant et pullum, ut amor ordinatus prauum expellat pudorem, quatenus preualeat simplicitas; timor nichilominus ordinatus inertem eliminet pauorem, ut uigeat libertas. Iam itaque animus ex non pio pius effectus, ita amet ueritatem, ut odio habeat uanitatem: ita timeat incurrere quod penale est, ut timeat pro posse non persequi quod culpabile est. Si sic fieri contigerit in castello quod antea contra discipulos erat, soluta est asina, solutus est pullus: quia in anima que dudum et per timorem elationis  amori, et per pertinaciam obstinationis contraria erat timori, preualet uigetque tam simplicitas, que omnem in eo fastum deprimat, quam libertas, que pium erga alios zelum exerceat.

15. Soluite, inquit, et adducite mihi. Quid est a discipulis solui asinam, solui et pullum, nisi interueniente amore a prauo liberari pudore simplicitatem, et mediante timore bono ab inerti liberari timore libertatem? Soluta uero hec duo animalia adducuntur ad Iesum; cum intentione pura he due exercentur uirtutes ad fructum uere salutis obtinendum. Nam quasi quis illa habet soluta, sed ad Iesum non adducta, qui has quidem uiriliter exercet, sed pro eis uel fauorem humanum, uel commodum aliquod terrenum, non autem premium uere salutis  querit. uides ergo quia non sufficit, quod asina in castello tuo et pullus soluuntur, nisi et soluta ad Iesum adducantur: quia, secundum Pauli sententiam, reddit Deus unicuique secundum opera sua, his quidem qui secundum patientiam boni operis, gloriam et honorem et incorruptionem, sed querentibus uitam eternam . In eo itaque quod gloriam et honorem et incorruptionem his redditurum Deum ait, qui secundum patientiam sunt boni operis, asinam solutam esse et pullum intellige. In eo uero quod audis hec illis redditurum, qui querunt uitam eternam, adductam ad Iesum et asinam et pullum agnosce.

16. Sed hec alta et profunda sunt, solisque perfectis  conueniunt, que etiam sunt que perfectos faciunt. Perfectum namque te dixerim, cum te uideo instantia iugi, et te ipsum in cunctis motibus tuis districto iudicio reprehendere, et erga proximos tuos pio zelo feruere. Ideo si ad perfectionis huius cupis fastigia conscendere, cum tibi tua resistit pusillanimitas, ne hec audeas exercere, scito 596 te sine his perfectum esse non posse. Unde et istis Dominus discipulis: Si quis, inquit, uobis aliquid dixerit, dicite quia Dominus his opus habet. Quis enim discipulis asinam soluentibus et pullum aliquid dicit, nisi cogitatus in nobis fatuus, qui dum tumidus est, amori quidem in nobis, ne puritatem simplicitatis, et dum timidus est, timori, ne liberet uigorem libertatis, contradicit? Sed Dominus his opus  habet, quia qui ad spirituale sancte perfectionis dominium pertingere cupit, hec exercere necesse habet. Spirituali namque Domino duo ualde necessaria sunt, potestas et ausus, ut uidelicet nequaquam te esse Dominum agnoscas; nisi et te semper illicitum quid committentem humiliter iudicare queas, et alios praue agentes, ut superius dictum est, pro re, pro tempore, pro persona et loco redarguere succensus audeas.

17. Et adduxerunt asinam et pullum, et imposuerunt uestimenta sua, et eum desuper sedere fecerunt. uestimenta discipulorum ornamenta sunt uirtutum. Et quid est, eorum uestimenta imponi, nisi quecunque ad amorem et timorem Dei excitare possunt, conferri? Ipse etiam iehsu desuper sedet, dum  in his omnibus uere salutis supereminet appetitus. Primo asina et pullus a discipulis soluuntur; secundo ad Iesum adducuntur; tertio eorum uestimenta imponuntur; nouissime uero desuper ipse sedet iehsu. Et ad quid ista? Utique ut primo sancta queque faciamus, operantes bonum ad omnes; secundo, ut soli Deo in his omnibus placere appetamus, querentes uitam eternam; tertio uero, ut in bono semper magis ac magis proficere studeamus, ad interiora nos extendentes, et sic uenire cupiamus, et apparere ante faciem Dei, desiderium habentes dissolui, et esse cum Christo. Plurima autem turba strauerunt uestimenta sua in uia; pro eo quod bona sua interne in nobis cogitationes deponunt in imo. Alii autem cedebant ramos de arboribus et sternebant  in uia; quia non solum in bonis operibus se humiliant, que ad corporalem pertinent exercitationem, que ad modicum, iuxta Apostolum, utilis est, sed et ipsos spiritualium sensuum ramos, quos de sublimibus contemplationum arboribus cedunt, in imis deiiciunt, quos ad pietatem spectare dubium non est, que ad omnia utilis est .

18. Non solum autem in cunctis bonis exterioribus corporis, et in uniuersis interioribus fructibus spiritus se humiliant, sed et inter omnes quas habent uirtutes seu per naturam insertas, seu per gratiam superadditas, precibus insistunt deuotis pro salute eterna: quia, qui preibant et qui sequebantur clamabant, Hosanna. Festinanter ista percurrimus,  quia ad finem sermonis properamus. Sunt in nobis affectus boni quidam per naturam, quidam per gratiam. Et illi quidem preeunt, isti autem sequuntur. Quedam nobis bona inseruit natura: sed quia ad salutem non erant sufficientia, quod minus contulit ipsa, superaddidit gratia. Sciendum tamen, quod, sicut ex gratia sunt bona conscientie, sic ex gratia bona sunt nature; sed illa ex gratia creatrice sunt, hec autem ex saluatrice. Ex illa habent bona nature ut inchentur, ex ista ut augeantur, et aucta ut perficiantur. Sed in piis cogitationibus et circa salutem suam sollicite uigilantibus, tam preeuntia nature quam subsequentia gratie clamant. Hosanna: ut ad obtinendam saluationem eternam, non tam de meritorum fidant qualitate et quantitate, quam de orationum  pura assiduitate et assidua puritate. Hosi namque, ut dicitur, Saluifica interpretatur. Quod autem subauditur [al. subditur] Anna, affectuosum orantis exprimit motum. Humiliemus itaque nos, fratres, in omnibus bonis nostris tam internis quam externis: et inter multas uirtutes tam ex natura nobis insertas, quam ex gratia nobis superadditas, totis  medullis cordis clamemus, Hosanna. Igitur, non solum iniustum, sed et si habuerimus quidpiam iustum, non respondeamus ei; sed nostrum cum bono Iob iudicem deprecemur , quem dominationes adorant, tremunt potestates, Deum omnipotentem, uiuentem, et regnantem in omnia secula seculorum. Amen.





B. OGERII ABBATIS LUCEDII ORDINIS CISTERCIENSIS IN DIeCESI uERCELLENSI SERMONES Xu De sermone Domini in ultima cena ad discipulos habito.





[NOTA.]

597 Auctorem antea ignotum primus indicauit pie memorie cardinalis Bona, ex ueteri codice abbatie Stafarde, diecesis Salutiensis: qui codex nunc Taurini asseruatur in bibliotheca Serenissimi Sabaudie Ducis. In Sermone 13, num. 1, luculentus est locus pro immaculata B. Marie conceptione. Cisterciensem se prodit auctor in Sermone 10, num. 12. Sunt qui existiment, Ogerium seu Oglerium uixisse ipso tempore S. Bernardi. At posteriorem aliquanto fuisse probat Manrique, idque suadere uidetur Ogerii sententia de immaculata santissime uirginis conceptione, que Bernardi euo necdum recepta erat.



PROLOGUS.


Paschalibus dapibus esuriens saturari quicunque requiris, mensula nostra posita est, que nulli uetatur edenti. Ibi refici poteris ex micis, que remanserunt de mensa Domini. Nam ille dulcissimus Panis, qui de se ipso ait, Ego sum panis uiuus qui de celo descendi , dum esset in mundo, satiauit non mediocriter filios suos; illos uidelicet quibus ascensurus ad Patrem, ait: Filioli, adhuc modico tempore uobiscum sum . Sed ascendens in celum dimisit reliquias suas paruulis suis; quas, dum illum beatissimum panem Angelorum, Dominum meum Iesum, quererem gemens et plorans, queque pretiosa mundi pro illo ineffabili cibo dare deliberans, euangelista Ioanne in uoluntate  Domini propinante accepi. Sed quicunque ad hanc mensulam seruuli Christi sedere uoluerit, non sine lacrymis, queso, accedat; et, si accesserit, saltem sine gemitu non recedat. Nam in ea inuenies cibum non uentris, sed mentis: non holocausta medullata, nec boues cum hircis; sed illum Agnum de uirgine natum, qui coram percutientibus se obmutuit, et non aperuit os suum ; cui confitetur anima mea, et sanat eam, que peccauit ei. Ille mihi sit uia in hoc opusculo, et in omnibus actionibus meis, ut illo duce que gessero, incipiam et finiam, ut annuntiem nomen Domini in Sion, et laudem eius in Ierusalem, ut dum conuenerint populi in unum et reges ut seruiant Domino, merear illum uidere in bonitate electorum suorum, et letari in letitia gentis sue, qui est benedictus in secula.



SERMO I. Ante diem festum Pasche, sciens iehsu quia uenit eius hora ut transeat ex hoc mundo ad Patrem, cum dilexisset suos, qui erant in mundo, in finem dilexit eos, etc. .


1. uerbum Patris, Filius Dei, quod pro salute generis humani uerbum caro factum est et habitauit in nobis , cupiens instruere et informare ad exempla humilitatis sequenda discipulos, et per illos omnes credentes in eum; cum appropinquasset hora illa piissima, qua caro, quam de intemerata uirgine sumpserat Maria, tam triste esset perpessura supplicium; ab illo nobili sue temporalitatis extremo conuiuio surrexit, uestimenta deposuit, aquam in peluim misit, et pedes discipulorum  lauit. Et hoc est quod Ioannes euangelista ait: Ante diem festum, etc. Talis erat mos et consuetudo Iudeorum, ut illum diem haberent solemnem, quando illis Dominus mare Rubrum diuisit in duas partes, et deduxit eos per medium eius, et excussit Pharaonem et uirtutem eius in eodem. Hic est ille dies festus Pasche, de quo dictum est: Ante diem festum Pasche: nam Pascha interpretatur Transitus. Nam appropinquabat illud piissimum Pascha, quo uerus Moyses per mare Rubrum debebat transire; et non post quadraginta annos, sed tantum post quadraginta dies in terram promissionis intrare. Ille dies Iudeorum festus erat umbra, quo patres eorum 598 transierunt de Aegypto: sed ille fuit ueritas, quo Christus transiuit de hoc mundo; et sic nos fecit transire de uitiis ad uirtutes, de morte ad  uitam, de mundo ad celum, pro nobis uictima factus et sacrificium, se ipsum Deo Patri in ara crucis offerens holocaustum. Ante diem festum Pasche, etc. Quid ergo est, o sancte Ioannes, quod dicis festum? Nonne dies festus, dies est gaudii et letitie? Putasne dies ille est letitie et iucunditatis, quo Agnus in crucis leuatur immolandus stipite, opprobrium hominum factus, et abiectio plebis; quo pre dolore sol obscuratur, petre scinduntur, et tota contremiscit orbita mundi; ubi Mater sic plorat, et eius dilectus Ioannes? Potius ille dies fuit luctus, quam risus et letitia sanctis et electis: sed Iudeis letitia; tibi et Apostolis tuis tristitia. Iudeorum letitia uertetur in luctum; et tristitia Apostolorum est uersa in gaudium. Sequitur:

 2. Sciens iehsu quod uenit eius hora, ut transeat ex hoc mundo ad Patrem. iehsu hebraice, latine Saluator interpretatur. Iste est ille saluator fortissimus, qui ulterius uinci non potest et saluat omnes sperantes in se. Semel pro te, christiane, uictus est, imo mortuus: sed noli flere, quia surrexit a mortuis, et mors illi ultra non dominabitur. Oportebat illum mori pro salute mundi, et resurgere tertia die; et predicari in nomine ipsius penitentiam et remissionem peccatorum per omnes gentes , quoniam ipse sic disposuerat: et hoc est quod dicitur, Sciens iehsu quia uenit eius hora, etc. Hec est illa hora, de qua superius timens mori secundum carnem ingemuit, et ait: Nunc anima mea turbata est ualde. Et quid dicam? Pater saluum me  fac ex hac hora. Sed propterea ueni in hanc horum . Timuit Christus mori, ut tu non timeas mori, confidens in eum qui suscitauit Iesum a mortuis tertia die. In illum tantum, qui suscitauit Iesum, est confitendum. O tu, christiane, ne de hac infirmitate desperes. Docuit quid tunc et in omnibus periculis mortis debeas dicere, ad quem confugere, quem inuocare, in quem sperare: in Patrem Deum qui non potest despicere sperantes in se, cum attestatione bonorum operum. Bonorum dico, quia sine meritis aliquid sperare non spes, sed presumptio debet dici. Tu itaque talia fac opera tua, ut ei in hora mortis, in ueritate dicere possis: In te, Domine, speraui, non confundar in eternum . Hanc horam presciuit, hanc horam elegit, ut in ea per mortem de hoc mundo transiret ad Patrem secundum humanitatem, a quo nunquam recessit secundum diuinitatem. Illa hora est finis ille, de quo dicitur: Cum dilexisset suos qui erant in mundo, in finem dilexit eos. Cum dilexisset suos pro eis homo factus, in tantum eos dilexit, quousque ad mortem dilectio eum perduxit. Te dilexit in morte, ut tu dilectione eius possis transire de mundo ad Patrem. Te dilexit in finem, ut tu in eius dilectione usque in finem permaneas: quod quidem si feceris, procul dubio ad Patrem transibis: in cuius dilectione qui usque in finem non permanserit, in ueritate dico, in eternum peribit. In eius dilectione modus amoris nullus esse debet. Sine modo te dilexit:  sine modo eum diligere debes. Modum dilectionis excessit te diligendo, 599 pro te moriendo: tu, quantum eum diligere debes, non potes. Dilige eum ex toto corde, ex tota mente et omni anima, et omnibus uiribus tuis. Hoc tantum querit, ultra non querit: hoc fac et uiues. Sequitur:

3. Et cena facta, cum diabolus iam misisset in cor, ut traderet eum, Iudas Simonis Iscariotis. Hic innuitur cena esse parata, sed nondum transacta; quia postea recubuit, et buccellam Iude tradidit. O Iuda infelix! o discipule pessime, mercator nequam! Tibi cena parabatur, et a te dator cene tradebatur. O miser Iuda! o male confessor! o desperate penitens! dixisti, Peccaui tradens sanguinem iustum , et laqueo desperationis te,  miser, suffocasti. Iste, ut arbitror, fuit filius Simonis Scariotis. Simon dicitur Obediens: sed qualis uir iste Simon fuerit, Deus scit; ego autem nescio. Scariotis dicitur a uico in quo ortus fuit, qui alio nomine Marmotis dicitur, siue mala mors. Et merito de mala morte fuit, quia sic mala morte periit. Diabolus miserat in cor per suggestionem, ut traderet eum, non credens illum esse Deum. Nonne contremiscis recogitans, christiane, et tu, monache sancti Benedicti, quid actum est de discipulo Christi? Diabolus misit in cor eius, ut traderet uitam, et tradens uitam, per laqueum desperationis se et uitam perdidit. Si lupus non timuit intrare in gregem Domini, unam de duodecim tam pauculo numero mactare et perdere; quid facturus est de  grege commisso pastori? Unusquisque uestrum, fratres karissimi, uideat ne sit sicut Iudas. uidete quomodo caute ambuletis, non quasi insipientes, sed ut sapientes, cauti contra callidi hostis insidias. Misit in cor Iude, ut traderet Dominum. Quid est tradere Dominum? uendere Dominum. Quid est uendere? Alienare. Dominum uendit, qui a se Dominum alienat. Dominum alienas a te, si depellis eum a te. O monache Dei, o discipule Christi, audi me, audi consilium meum. Te diabolus querit euellere, te extrahere de grege Domini. uide ne consentias ei, uide ne credas ei. Mendax est, et pater eius. Te uult occidere, te uult mactare, te uult perdere secum in gehennam. Cauete a loculis, cauete a marsupiis:  fouee diaboli sunt. Heu, quot in illis perdidit, quot in illis interfecit! Dicitur de Iuda, quia fur erat, et loculos habebat , etc. Iste, dum sitit lucrum, tendit ad laqueum: dum perdit uitam, lucratur mortem. Heu, quot loculi, heu, quot marsupia sunt in monasteriis sancti Benedicti! heu, quot cucullati, super auriculas tonsurati, habent marsupium mentis, habent loculum proprie uoluntatis, marsupium murmurationis, detractionis, uagationis, superbie et liuoris, inuidie et male uoluntatis! Sed mementote, fratres dilectissimi, quod qui talia agunt, Iudam traditorem sequuntur: et ideo, nisi se emendauerint, regnum Dei non possidebunt.

4. Estote, queso, dilectissimi, discipuli Christi, non in falsitate, sed in ueritate; non in ueste, sed  in corde; non in alta tonsura, sed in mente pura. Iudam derelinquite desperantem, Petrum sequimini uere penitentem: Iudam derelinquite desperantem in barathro inferni, Petrum sequimini qui est in gloria paradisi; tenete lacrymas Petri. Quod si feceritis, peruenietis ad gloriam Petri, per Iesum Christum Dominum, cui confitetur anima mea, et sanat eam, quia peccauit ei, qui cum Patre et Spiritu sancto sit benedictus per cuncta secula. Amen.



SERMO II. In uers. 3-19 cap. XIII Ioannis.

1. Sicut auris non potest satiari auditu, nec oculus uisu; sic nos nunquam satiari debemus enarrandis piis operibus Christi. Nam mihi dulcia sunt super mel et fauum, et cariora super millia auri et  argenti, et his saturari non possum. Amplificet mihi Dominus desiderium meum, et letificet me in iucunditate uultus sui, cum omnibus diligentibus eum, de quo in consequentibus dicitur: Sciens iehsu quia omnia dedit ei Pater in manus, et quia a Deo exiuit et ad Deum uadit, surgit a cena, et ponit uestimenta sua. Et cum accepisset linteum precinxit se, et misit aquam in peluim, et cepit lauare pedes discipulorum, et extergere linteo quo erat precinctus. Sciens quia omnia dedit ei Pater in manus, et bona et mala: 600 mala in usum, et bona in effectum: de malo proditionis Iude fecit bonum redemptionis nostre. uel sciens quia omnia dedit ei Pater in manus; quare omnia subiecit sub pedibus eius, oues et boues, insuper  et pecora campi: et sciens quia a Deo exiuit, non eum deserens; et ad Deum uadit, non nos derelinquens; surgit a cena, etc. A Deo exiuit, quia de sinu Patris in uterum beate uirginis uenit: quia cum in forma Dei esset, non rapinam arbitratus est esse se equalem Deo, sed semetipsum exinaniuit, formam serui accipiens, in similitudinem hominum factus, et habitu inuentus ut homo . A Deo quoque exiuit, cum talem se hominibus prebuit, qui posset uideri et tangi: imo, quod non sine magno gemitu cordis, et fluuio lacrymarum stilo commendare deberem, scilicet ligari, colaphizari, flagellari, conspui, et ad ultimum occidi, et hoc est quod dicitur, a Deo exiuit. Sed noli flere, bone monache, quia sequitur, ad Deum uadit. Ad Deum uadit,  quia resurgens ex mortuis iam non moritur; mors illi ultra non dominabitur . Ad celos ascendit, sedet ad dexteram Patris, constitutus a Deo iudex uiuorum et mortuorum. Et hoc est quod dicitur, surgit a cena: nam a cena surrexit, quia de sinu Patris, ubi cenabat cum angelis, ad homines uenit, trabeam nostre mortalitatis assumens.

2. uestimenta quodammodo deposuit, cum semetipsum exinaniuit. Sibi uniendo humanam naturam, linteum accepit, et precinxit se: quia naturam humanam se induens, in ea se uirtute precinxit, et de hoste superbo gloriose triumphans Rex glorie est factus, et Dominus uirtutum. Aquam misit in peluim, et pedes discipulorum lauit. Quid est aqua? quid est peluis? Iste est aqua illa benedicta,  que sordes mentium lauat, leprosos mundat, cecos illuminat, sanat egrotos, iustificat impios, ressuscitat mortuos. Ad hanc aquam Dominus meus iehsu inuitat sitientes, dicens: Si quis sitit, ueniat ad me, et bibat . Aqua ista Spiritus sanctus est. Aqua ista est illa, de qua Ieremias ait: Dereliquerunt fontem aque uiue, et foderunt sibi cisternas dissipatas, que continere non ualent aquas . Pota me, Domine, isto fonte, ut non sitiam amplius. Nam sitit anima mea ad istum fontem uiuum. O si attigero fontem istum! o si satiabor cum dulcissimo fonte! Putas, ueniet tempus, quo plenarie de eo possim haurire? et quando? et si aliquando, quare non modo? Quid dicam, quid faciam, quia. Dominus meus differt ad  me uenire? O dulcissime Iesu, sint mihi lacryme refectionis assidue, donec dicatur anime mee: Gaude et letare. Ecce quem queris, ecce quem desideras, ecce pro quo ploras: ecce Dominus tuus, ecce Deus tuus, Pater et Filius et fons desideratus Spiritus sanctus. Modo inebriare a deliciis paradisi. Aqua ista, fratres mei, Spiritus sanctus est. Ipse de se sic inebriet mentes nostras, ut preter eum nichil aliud diligamus. Peluis illa, in qua Dominus Spiritum sanctum posuit, est Ecclesia fidelium, in qua per lauacrum regenerationis Spiritus sanctus sordes credentium lauat. Quod dicitur: Pedes apostolorum lauit, audi immunditias eorum uestigia sequentium. uel possumus dicere quod peluis, siue receptaculum  Spiritus sancti, corda Apostolorum fuerunt, quibus Dominus Spiritum sanctum infudit: et eorum pedes lauit, quia in fide catholica, que fideles uehit ad celos, quam puluere infidelitatis fuscatam tenebant, penitus expulsa rubigine per Spiritum sanctum confirmauit.

3. Possumus et aliter dicere, si te cum amore Christi audire delectat. Sed non sine lacrymis accipias, queso, quod sine lacrymis scribi non debet. Aquam in peluim misit, quia pro tuo amore mortem delicias reputans, in crucis stipite pium cruorem fudit. Et lauit pedes Apostolorum, id est uestigia credentium mundauit, que sordida erant peccatis. Et extersit linteo quo erat precinctus, humana scilicet carne, qua erat indutus; quia eius passio peccatorum  nostrorum est uera purgatio. uel cenam Domini qui passionem eius assignare uoluerit, a tramite ueritatis se exorbitare non credat. Hic cena ista passionem significat. Sicut post cenam non fit prandium: sic Christus postquam semel passus est, non iterum patitur. Surgit a cena, post passionem: ponit 601 uestimenta, scilicet priorem infirmitatem: linteo se precinxit, eadem carne iam immortali. Aquam in peluim mittit, quia per Baptismatis lauacrum credentes lauit a peccatis. Et extergit linteo, quo est precinctus, quia pro nobis interpellat Patrem gemitibus inenarrabilibus, sibi ostendendo suam humanitatem. O mira et inexquisita pietas! o inestimabilis bonitas! o noua et inaudita humilitas Christus Dei Filius, de pura et intemerata uirgine  natus, Rex regum et Dominus dominantium, surgit a cena, uestimenta deponit, se linteo cingit, aquam in peluim mittit. Ante discipulos reuerenda genua flectit, humilis et procliuus pedes discipulorum lauit. O quis unquam audiuit talia? o quam stupenda pietas! mira Dei clementia! lauit pedes discipulorum, qui de nichilo cuncta creauit. Quid tibi uidetur, quicunque es, homo quem ira accendit, superbia consumit, ira perturbat, superbia deuastat; promptus ad iram, festinus ad superbiam? O superbe, o germen diaboli, o apostata christiane, o serue nequam! Quid tibi uidetur de Creatore tuo, de Deo tuo? Pronus lauit pedes discipulis: et tu dedignaris humiliari fratribus offensis? O serue male, semen Chananei et non Iuda, qui es per auctorem superbie deceptus!  cur non consideras quis est ille, quem per superbiam sequeris; et quis est ille, quem per humilitatem imitari contemnis? O quam malus est ille, quem sequeris; et quam bonus est ille, a quo deuias! Ille est diabolus: iste uero Deus. Elige quem imitari sit melius. O superbe, nonne frons tua erubescit? Erubesce, uas stercorum, ulterius habere superbiam. An ignoras quia Deus superbis resistit, humilibus autem dat gratiam suam? Exue ueterem hominem, et indue nouum, uidelicet Dominum Iesum, et reformabit corpus humilitatis tue configuratum corpori claritatis sue. Disce, queso, ulterius habere humilitatem per humilitatis auctorem. Nam de eo sequitur:

4. uenit ad Simonem Petrum. Et dixit ei Petrus:  Domine, tu mihi lauas pedes? Respondit iehsu, et dixit ei: Quod ego facio, tu nescis modo; scies autem postea. Quando Dominus iehsu pedes discipulorum lauare cepit, prius ad primum discipulorum uenit. Et idem Petrus expauescit, quod Deus lauit pedes homini. Nam pauore perterritus, non potuit sustinere Dominum ad pedes suos humiliatum. uiderat eum aquam in peluim mittere, se linteo accingere; et mirabatur forte quid uellet facere. Sed postquam uidit illum ante pedes suos uas cum aqua portare, genua flectere, et ad lauandum se preparare; multo supra quam dici potest miratus, expauit. Et magno timore percussus, ingemuit et exclamauit, dicens: Domine, tu mihi, lauas pedes? Creator  creature, Deus homini, Dominus seruo, Magister discipulo, imo illi qui factus est ex limo, ille qui fecit omnia ex nichilo? Surge, Domine; surge, Deus meus. Quid uis facere? Non possum sustinere, non possum ferre. Oculi mei te uidere refugiunt, sic procliuum, sic prostratum ante pedes meos. Surge, Creator; surge, Deus meus, lux mundi, uita mea, gloria mea: noli facere quod te uideo facere uelle. At iehsu ait: Quod ego facio, tu nescis modo; scies autem postea. Ac si dicat: Noli timere, noli expauescere. Reuera, Petre, magna sunt hec humilitatis indicia, sed cito maiora uidebis. Sine modo, quia sic oportet fieri; licet nunc ignores huius rei mysterium, scies postea. Mysterium est, exemplum est quod iturus ad Patrem tibi relinquo. Ideo noli prohibere, quod  facere uolo. Dicit ei Petrus: Non lauabis mihi pedes in eternum. Absit a me, Domine, ut mihi laues pedes in eternum, in aliquo tempore. Respondit iehsu: Si non lauero te, non habebis partem mecum. Quod dicit, te, et non, Pedes, synecdoche ibi est, quando quod est partis, toti attribuitur. Ego sum aqua lauans, ego sum aqua sanctificans; nisi te lauero, non habebis partem mecum. Petrus audiens, non habebis partem mecum, totus intremuit: nichil iam contradicens Magistro, non tantum pedes, sed totum se offert ad abluendum, dicens: Domine, non tantum pedes meos, sed et manus et caput. Quid est quod dicis, Non habebis partem mecum? O quam amarum est quod dicis, non habebo partem tecum! Nonne tu uita mea,  dulcedo mea, tota spes mea, salus mea, et omne desiderium meum? Ecce me, fac quidquid uis de me, laua pedes, 602 et non solum pedes, sed et manus et caput.

5. Sed, o Domine Iesu, cum hoc sit uerum, quod nullus possit partem habere tecum, nisi prius laueris eum, miserere mei, miserere mei. Ego sum ille totus peccator, totus immundus, totus sordidus partem tecum habere cupio, tecum partem habere desidero. Ne despicias me, Deus salutaris meus. Propitius esto mihi peccatori; laua sordidum, laua inquinatum, laua pedes, laua manus, laua caput, imo totum corpus, laua mentem, laua animam, laua me interius et exterius; laua me ab iniquitate mea, et a peccato meo munda me. Si  laueris me, super niuem dealbabor . O Domine Iesu, quis dabit mihi ut uenias in cor meum, et inebries me aqua tua, ut obliuiscar mala mea preterita, et uerbum bonum amplectar te, uita, que nunquam morieris in eternum. Dulcis cibus anime mee, ueni, Domine, et noli tardare. Exspectat anima mea peccatrix, ad sufficienter penitendum et ad bene uiuendum, tue gratie inspirationem. Dixisti Petro: Qui lotus est, non indiget nisi ut pedes lauet. Ego non sum Petrus lotus, totus lauari indigeo. Me tibi committo, fac de me quidquid uis. Tu autem, Domine, in eternum benedictus permaneas. Qui lotus est, non indiget nisi ut pedes lauet. Hic innuitur Apostolos esse baptizatos, sed non legimus ubi. Qui lotus est baptismo, totus est mundus.  Sed quia iterum terrene inhabitationis puluere inquinatur, iterum opus est pedes lauare. Quos lauat Dominus interpellans pro nobis; et nos ipsi orando, in contritione cordis, et compunctione lacrymarum.

6. Ille etiam qui in otio studet ueritati, dum in aliis pulsanti sponse aperire pergit, pedes inquinat: quia ueritas humiliter auditur, sed sine periculo non predicatur. Hec enim sponsa in Canticis canticorum se uitare uelle demonstrat, ubi eam sponso exhortanti ad predicationem, sic inquiens ait: Exspoliaui me tunica mea, quomodo induar illa? laui pedes meos, quomodo inquinabo illos? Dixerat ei sponsus: Aperi mihi, soror mea, amica mea, immaculata mea, quia caput meum plenum est rore, et cincinni  mei guttis noctium . Ac si dicat: O soror mea, coheres mea, amica mea, conscia secretorum meorum; columba mea Spiritu sancto illustrata, immaculata mea terrenis curis exuta, Aperi mihi, id est, fac mihi peruia corda errantium predicando. Caput meum plenum est rore; id est, deitas mea circumdata caritatis feruore est. Et cincinni mei guttis noctium; id est, collectiones fidelium sententiis hereticorum. Ad quem sponsa: Exspoliaui me tunica mea, quomodo induar illa? id est, deserui secularia, quomodo repetam illa? Remoui me a predicatione, quomodo reincipiam? Laui cogitationes et affectiones, quomodo inquinabor sordibus mundi? Sed hos pedes discipulis lauat Dominus per sponsionem sue orationis, ubi  dicitur: Dimitte nobis debita nostra, sicut et nos dimittimus debitoribus nostris .

7. Quod sequitur: uos mundi estis, sed non omnes, exponit Euangelista, cum dicit: Sciebat iehsu quis eum erat traditurus; propterea dixit: Non estis mundi omnes. Sequitur: Postquam lauit pedes eorum, et accepisset uestimenta sua, cum recubuisset, dixit iterum eis: Scitis quid fecerim uobis, ego Dominus et magister? Exemplum enim dedi uobis, ut et uos ita faciatis. Hoc si memorie commendastis, expositum est. Postquam lauit pedes discipulorum, id est, impleta purgatione per sanguinem suum, accepit uestimenta, quia immortalis factus. Cum recubuisset, id est, cum ad dexteram Patris sedisset, dixit per Spiritum sanctum, missum in linguis  igneis. O beatos pedes, o pedes felices, qui talem ac tantum meruerunt habere lauatorem! De pedibus electorum dico, de Iude traditoris pedibus non dico. O beate Petre, o felices Apostoli, ante pedes quorum astitit humilis Creator Angelorum! o beata purgatio! o beata lauatio, que mundat leprosos, curat egrotos, uulnera sanat, cicatrices solidat, lumen donat cecis, gressum claudis, pulchritudinem fedis, diuitias egenis, mestis letitiam, penitentibus ueniam, mortius uitam! O grande gaudium, immensa letitia!

8. Christus postquam lauit, uestimenta sua accepit; post mortem carnis, gloriam habuit resurrectionis. Post sanguinis 603 effusionem, accepit  corporis immortalitatem. Deinde recubuit, deinde requieuit, celos ascendit, ubi sedet benedictus in dextera Dei Patris. De illo accubitu discipulis intonat, instruit, docet per Spiritum sanctum, et per ipsos intonat gentibus cunctis. Et quid dicit? Scitis quid fecerim uobis? uos me uocatis, Magister, et Domine; et bene dicitis, sum etenim. Hoc est quod promiserat Petro dicens: Scies autem postea. Hic inuitat ad sciendum quod prius nesciebant. Quod dicit: uos uocatis me, Magister, et Domine; et bene dicitis, sum etenim; non est de arrogantia, sed de ueritate. Qui enim necessitate cogente, uera de se bona loquitur, tanto magis uerius humilitati iungitur, quanto et ueritati associatur. uos uocatis me, Magister, et Domine; et bene dicitis, sum etenim. Ego sum  magister, ego sum Dominus. Ego sum magister sine errore, ego sum magister sine falsitate: ego sum magister bonitatis, ego sum magister sanctitatis. Qui sequitur me, bene uadit, ambulare male non poterit. Ego sum Dominus uite, Dominus mortis, Dominus celi, Dominus terre, Creator cunctorum, et Dominus omnium. Si ego ergo laui pedes uestros Dominus et magister, et uos debetis alter alterius lauare pedes. Sicut prius exemplo, sic nunc eos uerbo instruit Magister ueritatis. Hic enim sumitur argumentum habende humilitatis: ac si dicat: Si ego qui sum Dominus et magister, laui pedes uestros, et uos qui non estis magistri nec domini, debetis alter alterius lauare pedes. Exemplum dedi uobis, ut quemadmodum feci uobis, ita et uos faciatis.  Et est sensus: Si ego laui pedes uestros, id est, si ego dimisi uobis peccata, qui sum Dominus Deus potens omnia; et magister, sciens omnia antequam fiant: uos qui estis serui et discipuli, debetis in uos peccantibus dimittere, et pro eis orare. Exemplum dedi uobis, ut quemadmodum ego feci uobis, ita et uos faciatis. Non eritis boni serui, si non fueritis secuti Dominum: nec ueraces discipuli, si deuiaueritis a doctrina magistri.

9. Audite, prelati, qui cathedram tenetis regiminis. Putatisne, tenetis exemplum Domini? Unusquisque nostrum conueniat conscientiam suam; gaudeat si tenet: si non tenet, iam non est discipulus Domini. Melius illi esset si haberet molam asinariam  in collo, et demergeretur in profundum maris, quam ut esset sortitus nomen abbatis. Melius illi esset, si esset custos porcorum, quam quod esset abbas monachorum. O peluis Domini! o humilitas Christi, quam longe recessisti! O quam sunt rari, o quam sunt pauci qui aquam in peluim mittant, et flexo poplite ad lauandum pedes discipulorum petant! Peccat frater, offendit frater, in aliquod delictum cecidit: non est peluis, non est aqua, non est qui se preparet ad illum abluendum, sed potius ad expellendum. Discite, prelati, quod hoc non est de regula Christi. Ille lauit pedes discipulorum genibus flexis: et uos non uultis lauare sordes uestrorum conseruorum totis corporibus in terram prostratis? Non est discipulus super magistrum. Peccat monachus, peccat  conuersus: puluerem portat in pede; imo forte toto corpore tabescit in cute. Tolle aquam, tolle doctrinam de peluibus magistri, de preceptis Domini: curre ad eum non in equo Pharaonis, sed in humilitate Redemptoris; uultu placido, mente tranquilla, quam citius potes, lauare festina: ne puluis uertatur in scabiem, scabies uertatur in lepram, et leprosus expellatur de grege Domini. Sed si obstinatus fuerit, et emendare noluerit, dicens: Non lauabis mihi pedes in eternum: dic et tu ei: Si non lauero te, non habebis partem cum Christo Domino. Postea si cum Petro assentire uoluerit, laua eum cum omni humilitate, mansuetudine et misericordia, ut tu ipse misericordiam a Deo consequaris. Quod si non feceris, non tenes exemplum Christi, nec es discipulus  Christi. Quod Christus fecit, facere dedignaris? Quod Dominus fecit, seruum cur facere tedet? Non est seruus maior domino suo; nec apostolus maior eo qui misit illum. Sicut ego patior, et uos patimini: sicut me humilio, et uos humiliamini.

10. Si hec scitis que feci et docui, beati eritis, si feceritis ea. Non de omnibus dico: ego scio quos elegerim. Non de omnibus dicebat, quia Iudas apostata erat. Elegerat 604 duodecim; sed unus diabolus erat Iudas Iscarioth, qui contra Dominum leuauit calcaneum: de quo ipse dixit, Ut impleatur Scriptura: Qui manducat panem meum, leuauit contra me calcaneum suum. O Iuda infelix! dominicum panem manducas, et contra Dominum calcaneum leuas! Heu, quanti Iude, qui panem Domini  manducant, et Dominum in operibus suis calce percutiunt. Quanti de altari uiuunt, qui altari non seruiunt; imo Dominum altaris pro nichilo ducunt! Heu, quod magis dolendum est, quanti sacerdotes, sed falsi sacerdotes, qui panem Christi, corpus Christi sumunt ore, et Christum conculcant pede, putidi fetore luxurie, infecti ueneno nequitie! Isti sunt Iudas Iscarioth, qui nisi se in melius commutauerint, utinam nati non essent. Sed tu, serue Dei, monache Christi, tene exemplum, et habebis promissum: fac quod iussit, ut possis uenire ad illam beatitudinem quam promisit. Sequitur:

11. Amodo dico uobis prius quam fiat, ut, cum factum fuerit, credatis quia ego sum. Et est sensus: Usque huc toleraui et tacui, sed iam noto proditorem  antequam fiat, quod mox est faciendum; ut, cum factum fuerit, credatis quia ego sum ille de quo Scriptura illa predixit. uos ergo, fratres mei, discipuli Christi, cogitate quid Iscarioth fecit, et uidete ne consimilia faciatis. Iudas contra Christum leuauit calcaneum: uos ante illum prosternite corpus et animam. Iudas ab illo recessit: uos autem sequimini illum. Iudas uendidit illum iudeis, uos autem uendite que habetis, ut possitis comparare eum. Non solum autem que habetis, sed etiam uosmetipsos pro amore tante pulchritudinis margarite pro nichilo reputetis, et illi soli placere, quantum potestis, contendite: ut ego et uos ad illius gaudia sine fine mansura, que ipse est, ualeamus  peruenire, per eumdem mundi saluatorem, qui cum Patre et Spiritu sancto uiuit et regnat benedictus in secula seculorum. Amen.



SERMO III. In uers. 20-30 cap. XIII Ioannis.

1. Cum de iure conditionis humane omnem hominem exire oporteat ad opus suum, et ad operationem suam usque ad uesperam, et Scriptura non possit solui, necesse est ut unusquisque dum in corpore uiuit, operari non cesset quod sibi expedia in eternum. Nam cito ueniet tempus et hora, quibus labor omnis et uniuersa cura laboris cessabit: et tunc omnis homo secundum suum laborem mercedem habebit. Igitur cum nichil sit dulcius, nec equius quam respicere in mandatis Domini, in lege  Christi meditari elegi; quia mihi bonum est lex Redemptoris mei super millia auri et argenti; et de fructu laborum meorum cuilibet dare petenti. Tu autem, mi lector, ausculta diligenter; et quid tibi pro me loquatur Christus, obserua. Ipse est quo nullus maior, nullus melior; quo nullus pulchrior, nullus dulcior, nullus carior: gloria sanctorum, decus Angelorum, auctor et creator cunctorum, qui ait discipulis: Amen, amen dico uobis, qui accipit si quem misero, me accipit: et qui me accipit, accipit eum qui me misit. Postquam Dominus et Saluator noster suo exemplo docuerat humilitatem, et carnis passionem, supponit honorem, ut eos consoletur, affirmans quod ipse et Pater eius in illis recipitur, qui pro illius amore recipiuntur. Hic est notandum  quod in misso non missi, sed mittentis auctoritas commendatur. Qui ergo accipit nuntium Christi, Christum accipit: et si Christum, et Patrem Christi.

2. Quid audis, o christiane? ueritas loquitur: ueritas mentiri non potest. Ait enim: Qui accipit si quem misero, me accipit. Quem mittit? quis est enim nuntius? uenit pauper, uenit mendicus; aduena est et peregrinus; non habet quod uestiat, non habet quod manducet, non habet ubi caput reclinet: uenit ad ianuam tuam, ad donum tuam, non tanquam frater fratrem, non tanquam consors consortem, sed tanquam seruus dominum petit panem, postulat uestem, apud te querit hospitari pro amore Christi. Quid tibi uidetur? quis est ille mendicus,  iste peregrinus, qui apud te pro amore Christi tam humiliter, tam suppliciter orat hospitari? 605 Missus Christi est, nuntius Christi est: non est solus; cum illo est Christus. Gaudens suscipe, gratanter refice, serui deuote cum timore et reuerentia magna: Christum suscipis, Christum reficis. Gaude et letare, quod talem meruisti habere conuiuam. Felix mensa, beata mensa, in qua Christus conuiuatur, in qua Deus reficitur: infelix mensa, cui deest talis conuiua. O quam misera mensa, imo quam miser dominus mense, qui pauperem pellit a mensa, qui pauperi cfaudit misericordie uiscera! O serue nequam, cuius uiscera negligunt aperire marsupium pietatis! Nonne oportuit te misereri conseruo tuo? Quis tibi donauit quod habes? Nonne pauperis  Dominus? nonne pauperis et tui Creator? Nonne natura uos creauit equales, et una eademque conditione estis exituri? Cnr non te tangunt confinia sortis? Suscipe miserum, recollige mendicum et peregrinum; refice famelicum, uesti nudum, et operibus misericordie incumbe prout potes. Cum pauper petierit, manum aperire non differas: nam eleemosynam tuam cum paupere fratre suscipit Christus. Tu autem, mi lector, ne pauperem, queso, abhorreas, sed tam cito cum illum uideris, adorare ne negligas, licet sit scabiosus, siue leprosus, ueste sordidus, anhelitu fetidus, tamen brachiis caritatis astringe, et quod a te petierit, caritatiue impendo. In ueritate donas Christo, accipit Christus, ipsemet testis, ipse mentiri non potest, et in die iudicii  tibi redditurus est mercedem eternam. Sequitur:

3. Cum hoc dixisset iehsu, turbatus est spiritu, et protestatus est et dixit: Amen, amen dico uobis, quia unus ex uobis me tradet. Turbatus iehsu ex nostra infirmitate, non ex sua potestate: nostra infirmitas in eo turbata est, non sua potestas, sicut et uere passa: uoluntarie accipit turbationem, ne desperet seruus necessitate turbatus. Qui turbatus spiritu, significat perturbandos spirituales ex caritate, cum urgens causa, zizania a tritico ante messem cogit separare, id est ante diem iudicii cogit excommunicare. Sed notandum est quod sunt due perturbationes: scilicet, turbatio carnis: turbatio spiritus. Turbatio carnis est passio carnis: turbatio spiritus est timor, anxietas et similia. Non carne, sed spiritu  turbatur Dominus cum dicturus esset: Unus ex uobis me tradet: non quod tunc primum subito cognouerit, et repentinum malum eum turbauerit; sed quia iam eum fuerat expressurus, ut non lateret; et ille erat exiturus, et Iudeos adducturus; turbauit eum proximum periculum proditoris, sicut superius dictum est, turbauit eum imminens passio, sicut inferius dicitur: Nunc anima mea turbata est, et quid dicam?  Hec dixit appropinquante hora passionis. Turbatus est Dominus iehsu spiritu, et protestatus est quod occultum fuerat et dixit: Amen, amen dico uobis, quia unus ex uobis tradet me. Ac si diceret: Unus ex uobis exiturus est, et tradet me; unus ex uobis, sed  non uinculo caritatis unitus, est me traditurus. Aspiciebant ergo discipuli ad inuicem, hesitantes de quo diceret. Non minima turbatio, timor et anxietas apostolorum mentem uexabat. Putas quomodo Petrus et sancti apostoli latebras mentis intrabant, ut si in auctorem uite saltem in cogitatione aliquid sinistrum putassent, non parum erant turbati? nam pallor qui erat in facie, declarabat dolorem qui uigebat in mente. At nil doloris gerebat, qui astutam rabido portabat sub pectore uulpem: non erat dolens, cui ingens dolor inesse debebat.

4. O bonitas Redemptoris! o pietas Creatoris! neminem uult perire, sed omnes fieri saluos: specialiter non designat traditorem suum, ne fieret impudentior uel inuerecundior manifeste deprehensus.  Manifestat ergo crimen, et dat locum penitentie, ut proditor uidens se latere non posse, agat penitentiam. Sed uir ille perditionis, nullius penitentie lamenta suscipiens, talis, uel peior remansit, qualis fuerat prius, transiens in affectum cordis. Illi uero quorum ingens procella doloris corda turbabat, ad inuicem aspiciebant, dubitantes de quo diceret; quia etsi nota fuit cuique conscientia sua, alterius tamen erat ignota. Erat ergo recumbens unus ex discipulis eius in sinu Iesu, quem diligebat iehsu. Felix, inquam, discipulus ille, cui sic erat familiaris auctor uite, 606 que nunc est, et future: nimis honoratus est discipulus ille, qui sui capitis habuit reclinatorium tam uenerabile pectus, scilicet Iesu, Iesu Christi creatoris cunctorum. iehsu autem ualde  eum diligebat, quem tanto honore sublimabat. O quam bene quiescebat, qui supra pectus Christi quiescebat! O beate apostole Dei, discipule Iesu Christi, Ioannes beate, utinam mererer illius dulcissimos pedes osculando lacrymis rigare, in cuius pectore tu meruisti dormire! Utinam faciem illius a longe saltem possem contemplari, in cuius pectore tam dulciter dormire meruisti! Hic enim de se quasi de alio dicit, ut rerum gestarum scriptor, non sui uideatur predicator esse. Per sinum siue pectus significabatur illud secretum, de quo bibit diuinitatis sacramentum. Hunc diligebat Ioannem non plus omnibus, sed familiarius, ut per pacem exiret de uita, non per passionem. Huic innuit Simon Petrus et dixit: Quis est de quo dicit? Sciebat  autem Petrus, quod Christus quodam priuilegio amoris Ioannem diligebat, nec ei celaret sue diuiuinitatis secretum: innuit ideo ei Petrus, ut interrogaret eum, Quis est? Itaque cum recubuisset supra pectus Iesu, dixit: Domine, quis est? Et merito de proditore suo magistrum interrogare non timuit, cui iam in sinu Diuinitatis, ueritatis magister rimari secreta polorum monstrauit. Et dicit: Domine, quis est? quis est ille infelix? quis est ille nequam? quis est ille maledictus? quis est traditor tuus? illum mihi rogo ne celes, cui tue diuinitatis secreta es dignatus reuelare. Cui Dominus: Ille est, cui ego intinctum panem porrexero. Et cum intinxisse panem, dedit Iude Simonis Iscariotis. Panis intinctio  significat fictionem Iude, qui fictus amicus uenit ad cenam. Que enim tinguntur, non mundant sed inficiunt.

5. Sed quis panis iste fuerit quem Iudas accepit intinctum; si Dominus dederit, lectorem meum, si audire dignabitur, non relinquam suspensum. Sed primum sciendum est, quod panis multipliciter accipitur in sacra Scriptura. Per panem aliquando intelligitur Dominus, aliquando gratia spiritualis, aliquando eruditio diuine doctrine, aliquando hereticorum predicatio, aliquando subsidium uite presentis, aliquando iucunditas humane delectationis. Dominus dicitur panis, sicut ipse ait: Ego sum panis uiuus, qui de celo descendi . Si uolumus dicere quod Dominus fuit ille panis, quem  traditor accepit intinctum, non relinquimus tramitem ueritatis. Iudas igitur panem intinctum accepit, quia Dominum Iesum tantum hominem et non Deum putauit. Buccellam intinctam, uel panem subcinericium intinctum comedit, quia etsi Dominum moriturum, tamen resurrecturum non credidit. Iste beatissimus panis fuit intinctus, cum pedes in cruce pro nostra salute fuissent fixi, uisus est non habere speciem nec decorem. Hunc Iudei qui per Iudam significantur, panem intinctum comedunt, quia Christum Iesum non Deum, sed purum hominem fuisse credunt; et mortem illius concedunt, sed resurrectionem adhuc non admittunt. Panem intinctum rodit, qui Filium uirginis ante omnia secula fuisse contradicit. Ab illo panis intinctus roditur,  qui a fidei soliditate deuiat; nec hunc panem solidum digne poterit manducare, qui fidem catholicam uoluerit infirmare. Dicitur panis gratia spiritualis, ut est illud propheticum: Qui obturat aures suas ne audiat sanguinem, et claudit oculos suos ne uideat malum: iste in excelsis habitabit; munimenta saxorum sublimitas eius: panis ei datus est, aque eius fideles sunt . Et est sensus: Qui obturat aures suas ne audiat sanguinem, id est qui suadentibus peccatis, que carne et sanguine nascuntur, non prebet consensum; et qui claudit oculos suos ne uideat malum, id est omni quod rectitudini aduersum est, non appropinquat: iste in excelsis habitabit, quia quamuis eum adhuc caro in inferioribus retinet, mentem tamen  sublimibus iunxit. Munimenta saxorum sublimitas eius, quia qui abiecta desideria terrene conuersationis calcat, ad supernam patriam per precedentium patrum exempla se subleuat: et quia per contemplationis donum gratia spirituali satiatur, apte subiungitur, Panis ei datus est, id est donum gratie spiritualis percepit, quia se ab infirmis et imis celestia sperando suspendit. Hunc igitur panem, 607 scilicet gratiam, quam illi dederat Dominus, intinctum accepit, quia in Iesum consummatorem uirtutum, non amorem, sed rancorem exercuit. Huic debebatur panis intinctus, cuius sanctitatem uultus palliabat sophisticus. Nam religionem simulabat in facie, quam non habebat in mente;  sanctitatem pretendebat in ueste, quam alienabat in corde: foris agnus in publico, intus lupus in occulto; foris discipulus Christi, intus discipulus diaboii. Multi enim hunc panem comedunt, quia religionem, quam pretendunt in uerbo, non ostendunt in facto. Quanti monachi in monasterio sancti Benedicti sunt, qui aliis lugentibus rident, aliis dolentibus gaudent; corpore claustrales, mente uagi, et nunquam stabiles? Pigri ad lectionem, tardi ad orationem; in ecclesia dormientes, in refectorio uigilantes; de uigiliis longis dolentes, sed de longo conuiuio gaudentes; claustrum exsecrantes, auditorium diligentes; extra chorum pro infirmitate frequentius remanentes: infirmitorium non pro infirmitate carnis, sed pro desiderio carnis, toruis luminibus aspicientes;  semper murmurosi et detractores. Quid aliud isti miseri agunt, nisi quod panem intinctum comedunt? Profecto isti tales traditorem Iudam sequuntur, et cum Iuda, nisi resipuerint, uideant ne damnentur. Sequitur:

6. Post buccellam tunc introiuit in eum Satanas. Et dicit ei iehsu: Quod facis, fac citius. Quidam enim putant quod tunc Iudas corpus Christi acceperit. Sed sciendum est, quod iam omnibus distribuerat Dominus sacramentum Corporis et Sanguinis sui, inter quos et Iudas fuit. Deinde per buccellam intinctam exprimitur traditor. Multi enim falsi religiosi et falsi tonsurati, cum pie religiosis communiter dominicum Corpus accipiunt, ab illis discerni non possunt, nisi per buccellam intinctam, que est  detractio, murmuratio, inobedientia, uerborum lasciuia, occulta pecunia, et forte grauiora peccata. Qui talis est, monachus non est, imo Iude traditori consimilis est. Sed quisquis est miser ille, timeat penitendo quod sequitur, ne cum Iuda traditore damnetur. Sequitur enim, Tunc introiuit in illum Satanas, ut plenius possideret, in quem iam intrauerat. Tunc introiuit ut deciperet, et a consortio Apostolorum extraheret, ut eo iam non in occulto, sed manifeste utens libera potestate, in barathro perditionis mactaret et perderet. Et quod de traditore fecit, hoc de consimilibus facere non desistit. Nam quem diu in monasterio possederit seruum, ad ultimum nec socium monachorum relinquit, et traditorem quem in monasterio tenebat, iam extra  monasterium necat. Sed quoniam finem mundi citius adfuturum esse non dubitat, calliditatem sue nequitie mentibus prauorum occultat, ut ex improuiso feriat subita morte, quos diu tenuit alligatos in malitia praue actionis. Et multos in monasterio usque ad mortem stare permittit, ut ex illorum peruersitate alios corrumpere et euertere possit. Et quia pro incontingenti tenet, an in monasterio, an extra monasterium miseras animas occidat et mactet; nos illius insidias, Domino protegente, uitantes, quod dicitur scilicet, Quod facis, fac citius, exsequamur. Nam quod dicitur, Quod facis, fac citius, non precipit, sed precidit Iude malum, nobis bonum, quia hoc uult citius fieri, non tam festinando in illius penam, quam in salutem fidelium.

 7. O amor interminabilis, o caritas inestimabilis, o dilectio inscrutabilis, Quod facis, fac citius! Illud cupio, illud desidero, illud quero, ad hoc ueni in hunc mundum. Quod facis, fac citius. uis me uendere Iudeis? uolo uendi. uis tradere? uolo tradi uis ut crucifigar? uolo crucifigi. uis ut occidar? uolo occidi, hoc amo, hoc affecto, Quod facis, fac citius. Sed, Iesu uita mea, totum desiderium meum, dulcedo non fallax, dulcedo delectabilis, dulcedo gloriosa, decus Angelorum, splendor et gloria sanctorum, quantum eos diligebas, pro quibus mori cupiebas? Nobis uitam, tibi mortem affectabas. O miserum me! quem hactenus tam nequiter offendi, quem olim sic abhorrui heu, Dominum Iesum, ipse  est Dominus meus et Deus meus! Heu, utinam mille annis in purgatorii igne essem cruciandus, antequam Dominus 608 iehsu a me sic esset offensus! O mi lector, pro me lacrymas funde ad Dominum, ut tunc me clamantem audiat, pulsanti aperiat, consoletur lugentem, dolentem, penitentem benigne suscipiat. O Domine Iesu, miserere mei: redde mihi iucunditatem uultus tui. Qui pro peccatoribus dignatus es mori, me peccatorem, rogo, ne permittas eternis ignibus cruciari. O dilectissimi fratres, animaduertite, sedula cogitatione pensate, quantum est amandus, quantum diligendus, qui pro nobis est talia et tanta opprobria passus; qui se tradentem ad mortem sic hortabatur dicens, Quod facis, fac citius.

 8. Sequitur: Hoc autem nemo sciuit discumbentium, ad quid dixerit ei. Quidam enim putabant quia loculos habebat, quod diceret ei iehsu: Eme ea que opus sunt nobis ad diem festum, aut ut egenis aliquid daret. Loculos enim habebat, in quibus oblata seruabantur suorum necessitatibus, et aliis indigentibus. In quo datur forma Ecclesie seruandi necessaria, que iubetur non cogitare de crastino, ne pro terrenis seruiat; uel pro timore inopie iustitiam deserat. Cum ille accepisset buccellam, exiuit continuo. Erat autem nox quando exiuit filius tenebrarum, faciens opera tenebrarum. Nos igitur qui sumus discipuli Christi, uideamus ne panem intinctum comedamus; religionem quam tenemus in ueste, seruemus in mente; et sanctitatem quam habitus exterior palliat, intus animus teneat: ne in hora noctis  exeamus a Domino reprobati in stagnum ignis et sulphuris, cum diabolo concremandi. Illi pro uiribus inhereamus, quia bonum est illi adherere. Adhereat tibi, Domine, anima mea; ita tibi adhereat, ut a te eam recedere nunquam permittas, sed ad te, que pro te gemit, quam citius consolandam perducas: cui est honor et gloria in secula seculorum. Amen.



SERMO Iu. In uers. 31-33 cap. XIII Ioannis.

1. uerbum Dei quanto amplius ruminatur in ore, tanto dulcius sapere debet in corde. Et uerbi diuini mens delibuta sapore se ingerit alabastrum unguenti cupientibus aperire: nec thesaurum diutius celari  patitur, qui suscipit incrementum dum a pluribus erogatur. Unde non immerito diuinorum fructus eloquiorum, quos de pomario Domini ipso sumpsimus largiente, pre suauitatum odore manibus portare quicumque gestierit, illi largiri gaudebimus. Sed rogo meum lectorem, ne illos ab amoribus sui cordis abiiciat. Nam odor hinc suauissimus emanat, qui corde contritos sanat, et uulnerum cicatrices consolidat. Odor iste omnium suauitatum in se continet monarchiam, quia omnem balsami odorem excedit, et quidquid in odoribus continetur. Hunc tantum ac talem odorem, si toto cordis olfactu odorare non desieris, in eternum procul dubio non peribis, quoniam est resurrectio et uita. Qui credit in eum, etiamsi mortuus fuerit, uiuet .  Odor iste omnium odorum suauitas Dominus iehsu est: odor bonus, odor suauissimus, melle et lacte dulcior, nectare suauior, gemmis et auro pretiosior. Iste odor est uerbum illud, de quo locuturi sumus: uerbum quod caro factum est, et habitauit in nobis . A uerbo isto semper uerba mea procedant, et nichil aliud quam ipsum ualeant iam resonare, Dominum scilicet Iesum, qui de se ipso ait: Nunc clarificatus est Filius hominis.

2. Exeunte Iuda, pro quo dixerat, Non estis mundi omnes, remanserunt soli mundi, cum suo mundatore, in quo signatur clarificatio Christi, in qua separatis malis manebit in eternitate cum sanctis. Ita est. Sed aliam expositionem hic amor Christi requirit:  que nec debet scribi sine lacrymis, nec sine lacrymis legi. Christus de proxima passione, imo de proxima morte, quam pro salute mundi exsoluere disposuerat, gaudet et tripudiat, letatur et exsultat, et ait: Nunc clarificatus est Filius hominis. O Domine Iesu, fili hominis, fili Marie uirginis, clarissime, dulcissime, speciosissime, uita sanctorum, et dulcedo Angelorum, quomodo glorificaris, quomodo clarificaris? nonne tibi adhuc imminent uincula, uerbera carnificum, opprobria hominum, et abiectio plebis; sputa, claui, colaphi, spinea corona, arundo pro sceptro, crux, lancea? An uinciri 609 manibus a tergo, et uinctum ad iudicem adduci, et tanquam latronem ad ludibrium poni, est clarificatio tua? an ascendere crucis patibulum, et tam triste  ferre supplicium? Estne letitia tua, estne gaudium tuum mori, scilicet pro salute generis humani? Quid ad hec dicemus? quid respondebimus, fratres mei? Hic uox debet silere, lacryme dicere: hic sermo tacere, et fletus clamare. Christus Deus noster pro nichilo, imo pro gaudio mortem ducebat, per quam nos a morte perpetua liberat. Et licet tam cito moriturus, tamen se ipsum clarificatum dicebat, quia tunc sic patiendo, imo sic moriendo membra sua, fideles suos clarificabat.

3. O bone monache, o bone christiane, recogita annos tuos prauos in amaritudine anime tue. Statue Christum sic crucifixum ab uno latere tuo, et tua peccata ab altero: et inter hec positus uide quid agas. Contemplare Agnum, contemplare Christum  Dominum tuum, sic in cruce extensum, pro te tam impie passum. Considera turpitudines carnis tue, prauas affectiones anime tue. Funde lacrymas ad Crucifixum: te saluare paratus est, qui pro te talia passus est. Nunc clarificatus est Filius hominis. Et bene, Filius hominis, et non, Hominum: quia sine uirili semine de pura et intemerata uirgine natus, de Patre sine matre in celis est genitus. Cuius mater est uirgo, cuius pater feminam nescit. Iste, inquam, Filius hominis ualde clarificatus est, quia quidquid Filius Dei habuit per naturam, Filius hominis habet per gratiam. In isto Filio hominis, Marie scilicet uirginis, clarificatus est Deus. In quo est clarificatus? In salute languidorum, in illuminatione cecorum, in resurrectione mortuorum, et in  omnibus operibus suis Patris sui semper faciens uoluntatem. Et Deus clarificauit eum in semetipso, quia unus Deus cum Patre; una diuinitas, una maiestas: et hec clarificatio est ab eterno. Hanc clarificationem morti appropinquans, secundum quod homo, a Deo Patre sibi dari postulabat, cum dicebat: Pater, clarifica me apud temetipsum, claritate quam habui prius quam mundus fieret . Claritatem namque quam habebat secundum quod Deus, uolebat habere secundum quod homo; ut humana natura uerbo unita, que tunc erat passibilis et mortalis, cito fieret impassibilis et immortalis: et hoc est quod dicitur, Et continuo clarificabit eum.

 4. Tu ergo, christiane, qui cupis hereditatem habere cum Christo, Deum Patrem semper clarificare memento, in pura cogitatione, serena locutione, ordinata actione, in omnibus moribus tuis: ut te quicunque uiderit, glorificet Deum et benedicat dicens, Benedictus sit Deus in celo et in terra, quia talia operatur in seruis suis. Profecto, si cum Christo clarificaueris Patrem, cum Christo eiusdem Patris habebis hereditatem. Magnum est quod dico. Conditionis humane excedit dignitatem, hominem de terra terrenum, de puluere puluerem factum, in celum ad Christum ascendere, et assidue cum Christo regnare. Quis unquam audiuit simile? quis unquam tale uidit aliquid? Reuera magnum, imo nimis magnum: et licet tam magnum, tamen uere  magnum. Ipsa ueritas dixit: uolo, Pater, ut ubi ego sum, illic sit et minister meus . Tu itaque, monache Benedicti, esto in ueritate bonus minister Christi, religionem non simulans, sanctitatem non pallians, humilitatem non relinquens, usque ad mortem obedientiam tenens, et sic cum Christo regnabis, qui discipulis suis in consequentibus ait, Filioli, adhuc modicum uobiscum sum. Filiolos appellat, quos pre mentis teneritudine adhuc plenarie robur fidei non solidabat. Nam qui consueuerant uiuere lacte, nondum erant idonei ad uescendum solido pane. Et ideo filioli, quia paruuli, et tanquam paruuli in Christo lacte pascebantur, non esca. Nouerant Christum secundum humanitatem: sed caligine mentis obducti, Christi uacillantes tenebant  diuinitatem. Possumus etiam dicere, quod pre amoris magnitudine discipulos suos filiolos appellauerit. Moris enim est parentum paruulos suos filios delicatius enutrire, quam magnos: et sepius amplecti, et crebrius osculari. Et cum de hac uita mortis acerbitas eos exire compulerit, circa paruulos totum gremium caritatis expandunt, eosque brachiis astringunt, et in eorum oscula ruunt, magis paruulorum quam adultorum orbitatem plorantes. Et illi paruuli uidentur, quos inuicti amoris catena 610 connectit, cum tutela paterna illis iam suffragari non possit. Tunc filios suos paruulos tenent in cogitatione, quos non minimos tamen in amore continent. Sic et Dominus noster suos discipulos filiolos appellauit,  quos iturus ad Patrem non minimo caritatis affectu dilexit. Multum eos diligebat, quos iam filiolos appellabat.

5. Qui ait, Modicum tempus uobiscum sum: hoc est modicum illud tempus quo in hac carne mortali uobiscum sum, presentem cernere me potestis. Sed tollam crucis patibulum, cito soluam mortis imperium. Cito ueniet tempus et hora, qua iam non pro homine uidear reputari: sed ero tanquam opprobrium hominum et abiectio plebis. Tunc queretis me, cupietis me sequi: sed timore mortis percussi, nondum ex alto uirtutis induti, animam uestram pro me ponere non poteritis. Et hoc est quod dicitur: Quo ego uado, nondum potestis me modo sequi: et est sensus: uado ad Patrem, sed per foramen  acus, per angustias passionis, per dolores mortis. Sed non potestis me modo sequi, quia pauidi et timidi, ueluti hedi in lacte matris ad immolandum nondum idonei: sed ueniet tempus et hora, quibus penitus timore expulso, non solum crucis supplicium, sed quod nequius poterit excogitari tormentum, amore mei eritis subire parati. Filioli mei, adhuc modicum uobiscum sum. O Domine Iesu, adhuc caritas tua me compellit repetere modicum, Iesu, Iesu Domine meus et Deus meus, uita anime mee, peccatricis tue, premium peregrinationis mee; istud modicum tantum fuit amarum tibi. In isto modico factus es opprobrium hominum et subsannatio populi: in isto modico sicut aqua effusus es et dispersa sunt omnia ossa tua: in isto modico percussus  est pastor, et disperse sunt oues gregis: in isto tam amaro modico, speciosus forma pre filiis hominum uisus es non habere speciem, nec decorem : in isto modico Dauid meus, imo iehsu meus, Dominus meus, ante portam ciuitatis in tympano sue carnis tympanizabat, et psallebat dicens, Heloi, Heloi, lamazabactani? hoc est, Deus meus, Deus meus, quare me dereliquisti?  In isto modico Domina mea, Mater tua, uirgo incorrupta, uirgo intemerata, uirgo ante partum, uirgo post partum tui; Mater tua, imo martyr tua, martyr non ferro carnificis, sed acerbo dolore cordis, quam amare flebat, quam amare dolebat! Nec mirum, cum te uideret unicum suum, totum desiderium suum, in cruce extensum, morti uicinum,  imo inclinato capite tradere spiritum. Istud modicum, Domine Iesu, amarum tibi et amarum dulcissime matri tue, utinam amarum sic esset mihi, ut in isto modico fuissem iuxta crucem Domini mini mei, ut quem adhuc uidere non possum cum Patre manentem, saltem, in cruce positum mortuum uidere meruissem. Istud modicum, quam felix, quam iucundum, quam gloriosum fuit illi latroni, qui in illo modico meruit a Domino suo audire: Hodie mecum eris in paradiso!  O uox dulcis, o uox delectabilis: Hodie mecum eris in paradiso! O Domine Iesu, quid dulcius, quid delectabilius, quid iucundius, quam esse tecum in paradiso? Nihil prorsus, penitus nichil. Quid ergo dicam,  quid faciam, qui adhuc in huius peregrinationis erumna constitutus, tam longe exsulo a deliciis paradisi Dei mei? O bone Iesu, esto mihi iehsu. Recole, Saluator, quid et propter quid passus es, et miserere mei. Ipsa te cogat pietas, ut mala nostra superes parcendo, et uoti compotem me tuo uultu saties. Tu esto meum gaudium qui es futurus premium. Sit mea in te gloria per cuncta semper secula, qui cum Patre et Spiritu sancto uiuis et regnas , etc.



SERMO u. In uers. 34-35 cap. XIII Ioannis.

1. Mandatum nouum do uobis, ut diligatis inuicem, sicut dilexi uos. Qui mandatum Domini non ignorat, necesse est ut secundum illud uiuere non negligat.  Nam seruus sciens uoluntatem Domini sui, et non faciens, plagis uapulabit multis : qui autem fecerit, diuitiis et honoribus ditabitur multis, iuxta quod Dominus omnium ait discipulis suis, Beati eritis, si feceritis que ego precipio uobis . Dulcis Dominus dulce mandatum proposuit. Ait enim: Mandatum nouum do uobis, ut diligatis inuicem sicut dilexi uos. Mandatum nobis proponit amoris, qui dilexit nos, et lauit nos a peccatis nostris in sanguine suo. 611 O bonum mandatum, mandatum dulce, mandatum delectabile, mandatum uite, mandatum salutis eterne! In isto mandato omnis lex pendet et Prophete. Hoc est illud unum mandatum, de quo dictum est: Qui omnia mandata seruauerit, offendat autem in  uno, id est in caritate, factus est omnium reus . Unde Apostolus enumeratis gradibus quibusdam uirtutum, de caritate protinus addidit dicens: Charitatem autem non habeam, nichil mihi prodest . Hec est illa pretiosa margarita, quam dum inuenit sponsa dilecti, dedit omnia sua, et comparauit eam . Hec est illa scala, que in somnis Iacob apparuit, quam usque ad celum tendi uidebat: per quam quidam descendebant, et quidam ascendebant . Per hanc enim et Angeli descendebant, et nos ascendimus ad Angelos: quia sine hac scala nullus scandere potest ad celestia regna. Et in ipso nixu scale ipse Dominus Angelorum inuentus est, qui dicit: Mandatum nouum do uobis, ut diligatis inuicem,  sicut dilexi uos. Iste, inquam, est Dominus, qui dat preceptum fratrem amandi, qui et a seruis suis ex omni corde uult amari. Nec est magnum, si tantum diligit seruus dominum, quantum dominus seruum: imo magis a seruo dominus debet amari, cum non illi seruus, sed seruo dominus ualeat suffragari. Seruus qui ex toto corde diligit dominum suum, illius tota uirtute satagit obseruare preceptum. Et cuius preceptum despicitur, restat procul dubio ut ipse auctor precepti negligatur: nam qui non diligit proximum in ueritate, despicit Christi mandatum; et qui mandatum Christi despicit, despicit et Christum auctorem mandati.

2. Nos ergo, dilectissimi fratres, et Christum diligamus,  et eius precepta seruemus, preceptum Domini lucidum, oculos mentis illuminans. Dulciora sunt Christi precepta super mel et fauum; et in custodiendis illis retributio multa , ipse Dominus Christus. Igitur, mi lector, regulam precepti serua, et securus exspecta ipsum pro premio auctorem habere mandati. Bonum mandatum, unde tantum et tale prouenit premium. Istud, inquam, mandatum a nobis irrefragabiliter debet obseruari, cum exinde Dominum Christum non dubitamus nos promereri. Hoc est illud mandatum, quod iturus ad Patrem reliquit discipulis suis: imo istud est testamentum, quod moriturus dimisit heredibus suis. Ait enim discipulis suis: Mandatum nouum do uobis. Unde nouum? Nuper inuentum:  non quia in ueteri Testamento non sit scriptum, Diliges Dominum Deum tuum . Quid est ergo nouum? Nouum, quia uetera ad nouitatem perducit, et ueteres homines transformat in iuuenes. Nouum, quia exuit ueterem hominem, et induit nouum, qui secundum Deum creatus est in sanctitate et iustitia ueritatis . Nouum, quia olim genus humanum, a paradisi gaudiis expulsum, nunc et quotidie transmittit in celum. Sed, quoniam multi se diligunt ea dilectione, que tramite ueritatis non gaudet; ideo adiunctum est: sicut dilexi uos. Inter amorem et caritatem talis est differentia, qualis inter genus et speciem. Est quidam amor bonus, et est quidam amor malus, et amor mediocris. Amor bonus ipsa caritas est, qua diligimus  Dominum super nos, et super omne quod est, et proximum nostrum tanquam nosmetipsos. Amor malus est caritatis inimicus, ut puta cenosus, lubricus et fornicarius. Isti amores contrariorum, ut oppositorum inter se habitudinem sortiuntur: unus meritum, alius suo possessori acquirit supplicum; alius penam, alius gloriam; alius mortem, alius uitam; alius paradisum, alius infernum; alius Deum, alius diabolum. Amor medius est, qui nec caritati connectitur, nec amore cenoso fedatur: sicut amor filiorum, parentum et cognatorum et aliarum rerum. que iuste et sine periculo possidentur. Et ut isti amores duo ab illo amore qui est caritas excludantur, ideo addidit, sicut dilexi uos.

3. Sed quis unquam hominum potuit uel poterit  tale obseruare mandatum? quis unquam sic dilexit proximos, sicut Christus Apostolos! Nullus unquam. Unde notandum est quia dictio, sicut, non est expressiua quantitatis, sed similitudinis; et est sensus: Quomodo dilexi uos, eo modo diligite uos inuicem. Quomodo nos dilexit? Audi. Sic dilexit Deus mundum, ut Unigenitum suum daret 612; ut omnis qui credit in eum non pereat, sed habeat uitam eternam . Sic nos Deus Pater amauit, quod unico Filio suo non pepercit, sed pro nobis tradidit illum . Christus in tantum nos dilexit, quia pro nobis peccatoribus animam suam in mortem tradidit, et suo sanguine lauit nos a peccatis, faciens nos de peccatoribus iustos, de mortuis  uiuos, de terrigenis celites, de terrenis celestes, de consortibus iumentorum consortes Angelorum. Benedictus sit iste amator, a quo in mandatis habemus, ut nos inuicem diligamus, sicut dilexit nos.

4. Sed fortasse dicit aliquis: De hac dilectione uacillo; et quomodo diligendus sit proximus, minus perfecte intelligo. Mori quidem non possum pro fratre, sicut Christus Dominus uoluit mori pro nostra salute. Ad quem ego superius dixi, quod dictio sicut non est expressiua quantitatis, sed qualitatis. Si non potes eque ambulare cum Christo, saltem a longe imitare uestigia eius. Si non uales diligere proximum tuum plus quam te ipsum, quod Christus fecit moriendo pro salute generis humani; saltem dilige eum tanquam te ipsum, hoc faciendo illi quod ab eo  tibi uis fieri. Sed dices forte: Nec hoc possum, cum id non imperandi, sed consulendi modo dictum sit. Si hoc obseruare non potes, uide ne facias alteri, quod tibi non uis fieri. Sic autem diligendus est proximus, ut in illo semper diligatur Deus. Si sic diligis proximum, complesti mandatum. Sic enim debet diligi proximus, ut amoris causa sit semper Deus, non autem proximus. Si enim tantum propter se ipsum diligitur, iam non erit caritas, sed amor medius: uel forte, quod absit, amor pessimus; et qui tali amore cecantur, nisi penituerint, Christi amore eternaliter priuabuntur.

5. Nos ergo, fratres, qui a Christo Christiani uocamur et sumus, spretis omnibus terrenis transitoriis atque caducis cum totis amatoribus cecis, illi  soli adherere cupientes, in fraterna caritate fundemur, ut illius mereamur uocari et esse discipuli, qui Apostolis suis, et nobis per ipsos mandauit dicens: In hoc cognoscent omnes quia mei estis discipuli, si dilectionem habueritis ad inuicem. In hoc enim discernuntur filii lucis a filiis tenebrarum, discipuli Christi a discipulis diaboli, si gremium caritatis inuicem et ad omnes extendunt. Extra sinum amoris nullum ualet relinquere caritas. Omnia complectitur, et continet uniuersa, atque se erogat cunctis communem. Charitas est affectio mentis brachiis amoris Christum astringens. Charitas amor celum terramque complectens: caritas inuincibilis amor, qui nunquam minis uel suppliciis cedere nouit. Charitas indissolubile uinculum amoris et pacis:  caritas est contemptus mundi et amor Dei: caritas, regina uirtutum, ad nullius uitii pauet occursum, dotata sanguinis Christi sensu, in fronte uexillum baiulans crucis, cunctos aduersarios in fugam conuertit; nec est qui possit resistere uiribus eius. Huic nil mali accidere potest, sed semper et ubique manet secura. Hec est illa arma et scutum, que rogat propheta in certamen positus Dominum accipere, cum dicit: Apprehende arma et scutum, et exsurge in adiutorium mihi . Isto scuto se gaudebat protectum fuisse idem propheta, cum dicebat: Domine; ut scuto bone uoluntatis tue coronasti nos . Quicunque tali clypeo protectus fuerit, hostium cuneos penetrabit securus.  Ista est lapis adamantinus, qui frangi non potest, et cuncta frangentia frangit. Ista est fortis armatus, qui inimicum sua uirtute prosternit, et hostem suum nequissimum cum omni exercitu suo, gladio utraque parte acuto perimit et occidit. Hec amica Regis eterni; non timet intrare ad eum confidenter. Intrare lectulum Salomonis, et requiescere dedignatur, nisi super pectore Christi.

6. Si inter nos, fratres, dominabitur hec regina uirtutum, profecto cognoscent omnes pusilli et magni quod uere erimus discipuli Domini. Qui non habet caritatem, iam non est eius qui dedit mandatum caritatis. Charitas est dilectio Dei et proximi: et qui non diligit proximum, superest ut non diligat Deum; et qui non diligit, odit. Ergo qui odit fratrem  suum, odit caritatis auctorem. Nos ergo, fratres, quos amor Christi congregauit in unum, ex toto corde et ex tota mente diligamus Dominum 613 Christum, et proximum nostrum tanquam nos ipsos; et pro illius amore non solum amicos, sed etiam inimicos non tantum non odientes, sed etiam diligentes. Hec est schola Christi, hec est doctrina Spiritus sancti. Si quis de hac schola exierit, et in hac doctrina non perseuerauerit; mihi credite, fratres, in eternum peribit. Discipulis autem Christi, amatoribus caritatis, dabitur ipsa multitudo dulcedinis, diuitie eterne beatitudinis, gaudia eterne felicitatis, que gaudia ipse nobis largiri dignetur, qui in Trinitate perfecta regnat et uiuit Deus benedictus per omnia secula seculorum.  Amen.



SERMO uI. In uers. 36-38 cap. XIII, et uers. 1-4 cap. XIu Ioannis.

1. Sequitur: Dixit ei Petrus: Domine, quo uadis? Ad hoc respondit Petrus quod Dominus superius dixerat: Quo ego uado, uos non potestis uenire. Hec uerba, Quo ego uado, uos non potestis uenire, Petrus audire non potuit sine acerbo dolore: et ideo non ad presentia, scilicet, Mandatum nouum do uobis, etc. sed ad preterita, scilicet, Quo ego uado, uos non potestis uenire, respondit, dicens, Domine, quo uadis? Sicut enim manus sui corporis edocta frequenter palpat dolorem: sic lingua cordis amica, celare non patitur ipsius cordis amaritudinem; et  quod interius mens concipit in dolore, lingua exterius parturit in apertione. Unde nunnunquam uis doloris in mente concipitur, et per palatum uocis formate, lingua scilicet, aperitur. Ideo lingua Petri dolorem celare non poterat, quem interius in corde tenebat. Audito, Quo ego uado, uos non potestis uenire, uix postea Magistrum loquentem sustinuit. Unde expleto de mutua dilectione mandato, nimio circumseptus dolore de absentia futura Domini sui, statim sermonem tante auctoritatis interrumpit Magistri, et totus exclamat tristis in uoce dicens: Domine, quo uadis? ac si diceret: Mutuam caritatem, quam nobis commendas, illesam et incontaminatam, te donante, seruabimus; et quidquid aliud preceperis faciemus. Sed istud uerbum, quod dixisti,  scilicet, Quo ego uado, uos non potesis uenire; nos magna repleuit amaritudine. Et quod uadis? Cur nos deseris? et cui nos desolatos relinquis? Iam sine te uiuere nolo; noli me derelinquere, noli me deserere.

2. Ad quem Dominus: Quo ego uado, non potes me modo sequi; sequeris autem postea. Et est sensus: Non te desero, non te derelinquo: ego te precedo, de inuio faciens uiam, de semita stratam, de timore securitatem, de morte uitam. Pauidus es, timidus es, nondum es confirmatus, me modo non potes sequi. Ego te precedam ad opprobrium, ad patibulum, moriendo, resurgendo, ad celos ascendendo. Non es idoneus ad premium, quia nondum paratus es ad patibulum. Non potes me sequi uitam, quia pro me  nondum paratus es ad mortem: Sequeris autem postea. Mittam promissum Patris Spiritum sanctum in uos, qui confirmabit uos: et eritis mihi testes in Ierusalem et in omni Iudea et Samaria, et usque ad ultimum terre ; et tunc me sequi eris paratus. Cui Petrus: Quare non possum te sequi modo? Non timeo penam, non timeo mortem: Tecum paratus sum et in carcerem et in mortem ire . Quid est quod dicis: Non possum te sequi modo? animam meam pro te ponam. Ad quem Dominus: Animam tuam pro me pones? Falleris, Petre, nondum es paratus, nondum ex alto uirtute uestitus. Cum fueris ex alto uirtute uestitus, tunc animam tuam dabis in mortem. Sed nunc prope est ut timore mortis mee neges uitam, et occidas animam  tuam; ut neges te meum esse discipulum, et occidas spiritum tuum: properat tempus et hora, quibus me negabis, ut te saluare iam possis; non cantabit gallus, donec ter me neges. Quidquid sones in uerbis: Antequam gallus cantet, ter me negabis. Et est sensus: Antequam gallus cantet, me negabis. Que negatio erit trina, siue ante primum cantum galli, siue secundum.

3. Quo dicto, timor et tremor et ingens dolor discipulos omnes inuasit. Nec mirum. Audierant quia dixerat Dominus Petro: Antequam gallus cantet, ter me negabis; qui omnibus erat sanctitate prestantior, amore deuotior, fide robustior; qui iam confessus fuerat Iesum esse Filium 614 Dei, dicens ad eum: Tu es Christus Filius Dei uiui : et timebant, ne illud idem quod Petro, sibimetipsis contingeret. Et quia tantus uir eum erat negaturus, in illo quodammodo titubabant; et quod a mortuis tertia die resurgeret, non perfecte credebant. Nec non et ideo quia Dominum, quem in presenti audiebant loquentem, non longe post futurum credebant moriturum. Ibi meror et luctus, uox una plangentium. Certi erant de absentia tam dulcis Magistri, de futura morte dulcissimi Domini sui, et cum adhuc in carne uiuentem cernebant, et tamen illum quasi iam mortuum lugebant. Tunc ad memoriam reuocabant dulcissima fluenta doctrine, que ab illo acceperant; salutes, quas dederat egris; insuper et uitam, quam reddiderat mortuis; benignissimam  et dulcissimam familiaritatem, quam semper circa illos habuit, et uidebant se ab eo tam subito deseri. Tunc amarissime flebant, mihi credite, fratres, ut et ipsi iam consolari non possent.

4. Quos ut Dominus uidit amarissime flentes, eos de sua morte consolari uoluit: sed puto quia non tum uoluit, imo magis illos instigabat ad luctum, dum eis dicebat: Non turbetur cor uestrum. Miror si Dominus iehsu non infremuit spiritu, et non turbauit se ipsum, dum discipulis flentibus diceret: Non turbetur cor uestrum. Credo, propter quod et loquor, ait Dominus meus iehsu. benedictus omni tempore seculi, flentibus discipulis suis: Non turbetur cor uestium. Creditis in Deum; et in me credite: ac si diceret, Non turbemini de absentia mea, de morte  mea. Potestatem habeo ponendi animam, et iterum sumendi. Tribus diebus mortuum iacebit corpus in tumulo, et post tres dies resurget immortale et impassibile. Tribus diebus et tribus noctibus fuit Ionas in uentre ceti, et Filius hominis tertia die resurget a mortuis. Non turbetur cor uestrum: ego qui resuscitaui Lazarum, possum resuscitare hoc corpus meum; ego qui resuscitaui filium uidue, ultra tres dies non detinebor a morte. Creditis in Deum; et in me credite. Nolite timere pro morte carnis mee: ego sum Deus, qui suscitabo carnem. Opera que ego feci, testimonium perhibent de me. Si creditis in Deum, sequitur ut in me credere debeatis, quia ego sum Deus. Et ne dubitarent se apud Deum in eterna uita cum Christo mansuros, sequitur et  dicit:

5. In domo Patris mei mansiones multe sunt. Et est sensus: in eterna uita uos mecum regnabitis, in qua sunt multe mansiones, id est multe dignitates: quia ibi alia est claritas solis, alia lune, alia stellarum. Domus Dei Patris, est ista predestinatio et prescientia eius. In hac domo unusquisque perfectus habet mansionem pro numerato denario, qui idem omnibus datur: qui denarius est una, et non diuersa in eternitate uiuendi mensura. uel aliter: Domus Patris mei est templum Dei, regnum Dei, homines scilicet iusti: in quibus multe sunt differentie. Et he sunt mansiones ipsius domus, scilicet ille dignitates, que sunt parate in predestinatione, sicut Apostolus dicit: Qui elegit nos ante  mundi constitutionem  predestinatione; sed sunt sperande in operatione: unde Apostolus: Quos predestinauit, hos et uocauit: et quos uocauit, hos et iustificauit . Et hoc est quod dicit: Si quo minus, dixissem uobis, quia uado parare uobis locum: et si abiero et preparauero uobis locum, iterum ueniam et accipiam uos ad me ipsum, ut ubi sum ego, et uos sitis. Et est sensus: In domo Patris mei diuersa sunt premia meritorum; et si quo minus, id est, si non essent, dixissem uobis hoc, scilicet, uado parare uobis locum. Sed quia ibi sunt preparata per predestinationem, non est opus ut alias illic mansiones per predestinationem preparem. Et quoniam nondum sunt in operatione, addit:  Sed, si abiero et preparauero uobis locum, iterum ueniam, et accipiam uos ad me ipsum, ut ubi sum ego, et uos sitis. Ac si diceret: In domo Patris mei habetis mansionem per predestinationem: sed uado ad Patrem, et illas uobis preparabo per operationem. In domo Patris mei habetis eternam mansionem: sed iam non potestis ad illam uenire, nisi per magnum laborem. In domo Patris mei mansiones habetis tantum ex gratia Dei et dono: sed uolo ut illas iam habere debeatis ex me. A uobis recedo secundum diuinitatem, et preparabo uobis, secundum meam humanitatem, 615 illam ineffabilem beatitudinem, quam uobis paraui ab origine mundi secundum diuinitatem. Illa ineffabilia gaudia uite perennis utcunque percipere non potestis, nisi prius  fuero carne solutus, et iterum eadem carne uestitus. Ascendam in celum, et mittam uobis Spiritum sanctum, qui uos sic doceat operari per operationem et gratiarum actionem; quatenus regnum eterne felicitatis, quod uobis paratum est per predestinationem, habere debeatis per operationem.

6. Dominus iehsu quotidie fidelibus suis locum preparat, dum carnem suam Deo Patri pro salute generis humani fuisse passam demonstrat: et sic nobis locum, quem parauerat per diuinitatem, iam illum nobis tribuit per suam humanitatem. Quotiescunque aliqua bona facimus, ieiunando, orando, legendo, meditando, pro peccatis siue pro desiderio Christum uidendi lugendo, uisitando infirmum, saturando famelicum, et sic de reliquis bonis que  longum est enarrare; semper ille locus beatus ab illo nobis preparatur in celis qui dixit: Sine me nichil potestis facere : sed tunc nos introducet in illas beatissimas mansiones, si in eius fide et dilectione uixerimus cum uenerit reddere unicuique secundum opera sua. Et hoc est quod dicit: Iterum ueniam, et accipiam uos ad me ipsum, ut ubi sum ego, et uos sitis. Quod est dicere: Apparebo in iudicio, et introducam uos in illas mansiones, ut ibi mecum maneatis in eternum. O summa, o felix beatitudo, habitare cum Christo! Quis ad hanc felicitatem, ad hanc tam gloriosam beatitudinem peruenire ualebit? quis erit tam felix, quis sic summe beatus, ut possit regnare cum Christo, uidere  gloriam eius et pulchritudinem eius?

7. O Iesu, Iesu, utinam merear te uidere, mi Iesu! Credo in Deum, et in te credo; et tamen ualde turbatur cor meum. Non turbaretur cor meum, si audissem a te, Non turbetur cor tuum: sed anima mea nunc ualde turbata est, non quia non credam in te, sed quia modo te uidere non possum. Nihil aliud uolo, nichil aliud quero, nichil aliud desidero, nichil aliud cupio, nisi te uidere Dominum et Deum meum: et quia te quero, et non inuenio, uoco, et non respondes mihi. Te uidere desidero, et te uidere non possum, cum tu ipse sis tantum desiderium meum. Tu mihi testis es, ueritas, quia ualde turbatur cor meum: sed confido in misericordia tua, quia adhuc te uidebit anima mea; et satiabor de te, et a te, et  in te, et per te, non meritis meis, sed miserationibus tuis magnis et multis, et quod uidebo te Deum Saluatorem meum, cum tu ueneris iudicare seculum per ignem. Sed rogo te per te ipsum, et per illam, que te genuit, Matrem, ut cum ueneris ad iudicium, attrahas me ad te ipsum, ut ubi nunc es, possim et esse tecum et cum discipulis tuis, quibus ad Patrem iturus dixisti: Et quo ego uado scitis, et uiam scitis. Sciebant enim te ire ad Patrem, et te uiam esse per quam uenitur ad Patrem, qui uiuis et regnas cum eodem Patre, in unitate Spiritus sancti Deus per omnia secula seculorum. Amen.



SERMO uII. In uers. 5-14 cap. XIu Ioannis.

1. Dixerat Dominus discipulis suis: Quo ego uado  scitis, et uiam scitis. Cui Thomas dixit: Domine, nescimus quo uadis; et quomodo possumus uiam scire? Thomas, qui dicitur Didymus, id est Dubius siue Dubitans, unde ipse dubitabat, alios dubitare credebat: unde dicebat, Domine, nescimus quo uadis. Sed conuincit eum scire Magister ueritatis; quia sciebant eum, quod ipse est uia. Ergo uiam sciebant: et ipse est ueritas, et uita: et ipsum sciebant, quia sciebant ueritatem et uitam, ad quam ipse uadit. Ipse est uia secundum quod est homo; et ueritas et uita secundum quod est Deus. Per se itaque uiam uadit ad ueritatem et uitam, quia secundum hominem glorificatum redit ad se Deum. Unde plane conuincit eos scire quod se nescire putabant, cum dicit: Ego sum uia, per quam eundum; et ueritas,  ad quam ueniendum; et uita, in qua permanendum. Ego sum uia sine errore, ueritas, sine falsitate, uita sine morte. Ego sum uia in exemplo, ueritas in premisso, uita in premio. Ego sum uia habilis, ueritas 616 irreuocabilis, uita interminabilis. Ego sum uia lata et spatiosa, ueritas potens et copiosa, uita delectabilis et gloriosa. Ego sum uia incipientium, ueritas proficientium, uita peruenientium. Ego sum uia lucis et serena, ueritas uiuens absque pena, uita felix et amena. Ego sum uia in patibulo, ueritas in inferno, uita in resurrectionis gaudio. Ego sum uia, in qua non est spina uel tribulus; ueritas in qua non est falsitatis stimulus; uita, in qua reuiuiscit mortuus. Ego sum uia recta, ueritas perfecta,  uita sine fine mansura. Ego sum uia reconciliationis, ueritas retributionis, uita eterne beatitudinis

2. Nemo uenit ad Patrem, nisi per me. Ac si dicat: Nemo uenit ad me ueritatem et uitam, nisi per me uiam; et nemo uenit ad me Deum, nisi per me hominem assumptum. Ego per assumptam carnem mortalibus facio foueam, per quam uenitur ad ueritatem et uitam: et uiam moriendo facio, resurgendo, ad celos ascendendo, ubi ego sum ueritas et uita, Deus uerus, Deus eternus. Miser homo de terra terrenus, semper gibbus, semper procliuis, semper eger, semper infirmus, ad gaudia paradisi, unde expulsus fuerat, per se redire non poterat, nec ad ueritatem et uitam, quod Deus est, per se ascendere ualebat. Sed uenit uerbum in carnem,  Deus ad hominem, et uerbum caro factum est, et Deus factus est homo. Inclinauit se uerbum ad carnem, Deus ad hominem; et sic genus humanum non solum ad paradisum, sed etiam portauit ad celum, ubi est esse uerum et esse eternum, ueritas que semper fuit et erit, uita beata et semper beata, que nec principium habuit, nec habebit finem. Unde nobis terrigenis homo Deus factus est uia, et nos perduxit ad ueritatem et uitam, ad se uidelicet Deum et hominem. Et hoc est quod dicit: Nemo uenit ad Patrem nisi per me; ac si diceret: Nemo uenit ad me Deum, nisi per me hominem, hominem a uerbo assumptum; nemo uenit ad Patrem, nisi per me, qui sum homo et unus Deus cum Patre.

3. Unde sequitur: Si cognouissetis me, et Patrem  meum utique cognouissetis; et amodo cognoscetis eum, et uidistis eum. Si cognouissetis me idem esse cum Patre, utique et Patrem meum cognouissetis, quia ego et Pater unum sumus: et per me cognitum cognoscetis eum, et uidistis eum corde, dum me ei per omnia similem uidistis. Philippus uero non intelligens illum omnino simillimum esse Patri, dicit ei: Ostende nobis Patrem, et sufficit nobis. Erant quidam illorum, qui non putabant Filium ex toto similem Patri, sed Patrem maiorem et meliorem; et ita nec Patrem, nec Filium sciebant: quorum unus erat Philippus; ideo dicit: Ostende nobis Patrem, qui maior te est, in quo sufficientia est, et non in te. Unde increpans iehsu illum nec etiam Filium scire ait, dicens: Tanto tempore uobiscum sum,  et non cognouistis me? uere non me nouistis, quia si me nouissetis, et Patrem nouissetis. Filium non nouit, qui Patrem meliorem credidit: non quia alius sit Pater, alius sit Filius; sed quia omnino similis. Et ideo quia omnino similis est Filius Patri, sequitur et dicit: Philippe, qui uidet me, uidet et Patrem. Quomodo tu dicis: Ostende nobis Patrem? Cum omnino similis sim Patri, quomodo tu dicis: Ostende nobis Patrem, et sufficit nobis? uideo quo animo dicis: non queris alterum similem, sed putas meliorem. Cur inseparabiles separatim uis noscere? Non credis quia ego in Patre et Pater in me est? Quod non potes uidere, uel saltem crede. uerba que ego loquor uobis, a me ipso non loquor, quia non sum a me ipso qui loquor: ei retribuo que facio, de quo  ipse sum qui facio. Pater in me manens ipse facit opera, inter que sunt uerba, illa que bona sunt opera, cum aliquem edificant; et cum Pater in me faciat opera, Non credis quia ego in Patre et Pater in me est? Si enim separatim essemus, nullo modo inseparabiliter operari possemus.

4. Amen, amen dico uobis, qui credit in me, opera que ego facio, et ipse faciet, et maiora horum faciet: quia ego ad Patrem uado. Amen, amen ingeminat, ut quod dicit uerius affirmet. Amen hebreum est, et in se continet quasdam significationes diuersas. Amen dicitur aduerbium affirmandi, et aduerbium optandi, ut hic cum dicitur, Hoc bonum tibi contingat; respondetur, Amen. Et in fine orationum cum dicitur, Per omnia secula seculorum, 617 respondetur,  Amen: et est sensus, Quod rogas Dominum, hoc optamus. Aduerbium affirmandi, ut hic, Amen dico tibi; id est in ueritate dico tibi. Cum uero geminatur, magis quod dicitur affirmatur. Amen, amen a Domino dicitur, ut quod dicit, esse uerum sine dubitatione credatur. Poterat enim credi suo simplici uerbo: sed quia discipuli eius adhuc infirmi erant et imbecilles in fide que per dilectionem operatur, non credentes quod unam et eamdem haberet potestatem cum Patre, inde ab eo Amen ingeminatur, ut quod promittit, nulla dubietate frangatur. Amen, amen dico uobis, id est in ueritate dico uobis, qui credit in me, hoc est, esse unum Deum cum Patre, uenerando et amando, opera que ego facio  et ipse faciet, id est opera que per me facio, postea faciam per eum: et maiora horum faciet; ego siquidem per eum, quia ad Patrem uado. Ad illum uadit, a quo nunquam recessit secundum diuinitatem.

5. Maioris meriti est credere nunc in eum, quia eum non uidemus, quam si eum uideremus. Postquam ascendit ad Patrem, per eum maiora facta sunt miracula, quam ea que fecit in persona sua. Ad tactum fimbrie uestimenti eius, una tantum mulier fluxum sanguinis patiens refertur esse sanata : postquam uero celos ascendit, umbra Petri nonnullos ab omni languore curauit . Maiora miracula est operatus per Petrum, quam fecerit ipse. Antequam ascenderet in  celum, pauci per predicationem suam sunt conuersi ad Deum: sed postquam ascendit in celum, una die quinque millia, et alia die tria millia ad predicationem Petri ad Dominum referuntur conuersi . Antequam ascenderet in celum, notus tantum erat in Iudea: at postquam ascendit celos, se per Apostolos suos iam toti mundo innotescere fecit; quia in omnem terram exiuit sonus eorum, et in fines orbis terre uerba eorum . In mundum uenit, et mundus eum non cognouit: sed postquam reliquit mundum, et ascendit in celum, per totum mundum fama eius intonuit. Et hoc est quod dicit propheta in persona illius: Singulariter sum ego donec transeam : quia incognitus sum, et incognitus  ero, donec transeam ad Patrem. Sed cum exaltatus fuero a terra, omnia traham ad me ipsum . Maiora ergo sunt opera que nunc facit per suos fideles, quia est in dextra Patris; quam ea que fecit, dum sederet in gremino Matris.

6. Sequitur: Et quodcunque petieritis in nomine meo, hoc faciam, id est, quidquid petieritis ad salutem animarum uestrarum, hoc dabo uobis statim uel postea. Multi enim sunt malarum tentationum stimulis impediti, qui gementes et dolentes, in nomine Domini ab ipsis petunt liberari, quibus graue est et ualde laboriosum belligerare cum illis. Timent ne deficiant; adiutorium a Domino postulant  ne succumbant: qui si cito non habent auxilium a Domino quod implorant, se ab illo derelictos existimant; et quia differt illis subuenire, credunt de se ipsis Dominum non curare. Sed non est ita: imo eos magis diligit, quos quasi solos cum tentationibus diu pugnare permittit: quia crescente pugna, gloriosiorem illis ministrabit uictoriam; et quanto fuerit robustior pugna, tanto gloriosior dabitur illis corona. Non titubet, non dubitet athleta Christi, qui preliatur contra astutias serpentis antiqui, qui pugnat pro percipiendis gaudiis paradisi; non lassescat, non discedat a bello; instet fortiter, dimicet acriter, uiriliter agat et confortetur cor eius: quia cito ueniet Dominus, et manu potenti conteret brachium peccatoris et maligni; postea callido noste  deuicto, cum Christo regnabit in eternum et in seculum seculi. Meminerit enim esse scriptum per prophetam, Iuxta est Dominus his qui tribulato sunt corde: et, Multe sunt tribulationes iustorum, et de omnibus his liberabit eos Dominus . Quidquid uult petat a Domino, tantum pro salute anime sue petat. Non curet si differatur: quia si differtur, non aufertur; imo cum haberi ceperit, carius possidetur. Hoc enim petamus in nomine suo, quod Patrem petere docuit Apostolos suos, dicens: Cum orabitis Patrem, sic dicetis: Pater noster qui es in celis , etc. Quod si aliud petimus quod ab hac petitione discordet, inanis est petitio nostra: si petierimus salutem anime nostre in nomine eius, illam dabit nobis. Et ne putent 618 ut illud quod  promisit, sit sine Patre facturus, sequitur et dicit, Ut glorificetur Pater in Filio: quia quidquid Filius facit, ideo facit ut glorificetur Pater in ipso. uel aliter, Quidquid petieritis in nomine meo hoc faciam. Nomen Domini Iesu est. Hoc nomen fuit ei impositum secundum humanitatem. Hic ergo est sensus, Quidquid petieritis in nomine meo, hoc faciam: id est, Quidquid petieritis me secundum quod sum homo, dabo uobis secundum quod sum Deus; ut glorificetur Pater in Filio, Deus in homine sibi unito. Illud quod addidit, Si quid petieritis me in nomine meo, hoc faciam, id tantum confirmat quod superius dixit: nam repetitio sermonis, confirmatio est operis.

7. Nos ergo, dilectissimi fratres, hoc ab illo petamus,  ut sua gratia nos preueniat ac sequatur, ac bonis operibus iugiter prestet esse intentos. In nomine eius ipsum solum petamus. Certe nimis est auarus, cui non sufficit Christus. Nam qui Dominum possidet, et cum propheta dicit, Pars nostra Dominus , nichil extra Dominum habere potest. Iste profecto felix est et beatus, qui tanto dono ditatur: nec ultra iam pauper erit, qui omnium datorem bonorum pro hereditate tenebit. Si aliquis petierit argentum, aurum, possessiones, uariam supellectilem, credite mihi, quia in nomine Iesu non petit, et cum istis partibus Dominus non dignatur fieri pars uel hereditas eius, nisi omnia illa uilia ut stercora reputet pro dilectione et amore Dei.  Sed nos, quibus Dominus est portio, nichil debemus curare preter Deum, ne alterius impediamur munere necessitatis: quod enim ad alia officia confertur, hoc religionis cultui atque huic nostro decerpitur officio. Unde nichil aliud debemus curare, nisi qualiter Christum in hereditate mereamur sortiri, pro cuius amore renuntiauimus proprio et proprie uoluntati. Hec est illa hereditas, dilectissimi fratres, que beatos suos facit heredes. Iam illum ulterius paupertatis angustia non coarctabit, qui talem ac tantam hereditatem habebit. Ista, inquam, est hereditas in terra uiuentium, hec est portio quam petit propheta a Domino, dicens: Portio mea, Domine, sit in terra uiuentium . Ad hanc hereditatem se preparabat Apostolus cum dicebat:  Mihi uiuere Christus est, et mori lucrum. O quam feliciter ad hanc ardebat cum aiebat: Cupio dissolu et esse cum Christo ! Modo cum Christo regnat, quia in hoc mundo soli Christo uiuebat: modo cum Christo beatus regnat in celis, quia illum ex toto corde dilexit in terris; et illi nunc iunctus in patria, quem toto desiderio concupiuit in uia. Nos ergo, dilectissimi, ab ipso ipsum solum petamus, et nichil aliud nisi ipsum solum de omni corde queramus; et sic ad percipiendam tantam ac talem hereditatem, que ipse est, perueniemus. Quod ipse nobis Christus largiri dignetur, qui cum Patre et Spiritu sancto uiuit et regnat Deus, per omnia secula seculorum. Amen.



SERMO uIII. In uers. 15-17 cap. XIu Ioannis.


1. Sequitur: Si diligitis me, mandata mea seruate; et ego rogabo Patrem, et alium Paracletum dabit uobis, Spiritum ueritatis, quem mundus non potest accipere, quia non uidit eum et non scit eum. Ex isto capitulo solo coniicere possumus utrum uere diligamus Deum. Illum in ueritate diligimus, si eius mandata seruamus: et si eius non seruamus mandatum, certe nec diligimus eum. Non potest ex una parte diligi, et ex altera parte contemni. Ipse enim dicit: Qui non est mecum, contra me est; et qui non colligit mecum, dispergit . Ille cum Domino habitare meretur, qui pro suo posse eius mandata seruare conatur. Frustra enim se cum Domino habitare dicit, qui eius mandata seruare contemnit. Non uos  fallat, dilectissimi, uestis religiosa: mihi credite, non diligitis Deum, si illius mandata non obseruatis. Quomodo possumus Dominum diligere habitu, si eum contemnimus actu? Dilectio Dei non querit uestem, sed nostram mentem: nec querit opinionem, sed nostram mentem: nec querit opinionem, sed tantum bonam actionem. Probatio dilectionis exhibitio est operis. Hoc enim quod Dominus dicit; id est: Si in ueritate diligitis me, mandata mea seruabitis. Ad hoc ut perfecte uos me cognoscam 619 diligere, mea mandata seruate, et ego rogabo Patrem. Hic enim monet diligere, mandata seruare, ut accipiant Spiritum sanctum: quem nisi habeant, non possunt diligere, nec mandata seruare. Unde sequitur: Ego rogabo Patrem, et alium  Paracletum dabit uobis. Rogat homo quod Deus dat; ipse pro nobis rogat, qui nobis rogata dat. Deus ipse pro nobis rogat secundum quod homo, quando nos facit se rogare Deum. Tunc enim Patrem rogat pro nobis, cum nos illum rogamus, unum cum Patre Deum esse credentes.

2. Quod uero sequitur: Et alium Paracletum dabit uobis, hoc est, alium quantum in persona, non quantum in natura uel in essentia. Dabit uobis; non quod ipsi non haberent, sed quia habebant minus et occulte, et accepturi erant amplius et manifeste. Ut maneat uobiscum: hoc est, uos illustret et doceat predicare regnum Dei, et euangelizare, et uos credere faciat me esse Patri equalem, quem nunc creditis esse minorem. Maneat etiam uobiscum  in eternum, ut ad uidendum eterni luminis claritatem introducat; et me esse unum Deum cum Patre et eodem Paracleto sicut cito credetis, facie ad faciem contemplari possitis. Paracletus dicitur aduocatus uel consolator. Iste est aduocatus fidelium, iste est defensor et protector in se sperantium, sine quo nichil est ualidum, nichil sanctum. Iste suos protegit, iste defendit, iste pro illis pugnat quos in eternum glorificat: iste, inquam, est consolator merentium, pater orphanorum, maritus uiduarum. Quorum est merentium consolator? Merentium de perpetratione delicti, de pena futura commissi. Merentium, quia et se ipsos peccando perdiderunt, et regem glorie Christum ad iracundiam prouocauerunt. Merentium, quod illum spreuerunt  in delicto, qui pro illis fuit mortuus in ligno. Merentium, quia spem uite sue Christum auctorem salutis uidere non possunt. Hos autem omnes consolatur Spiritus Iesu. Consolatur eos in hac uita presenti in spe, et consolabitur in uita beate felicitatis in re. Iste, inquam, Spiritus ueritatis dicitur, qui Patri et Filio est consubstantialis et ceternus; Spiritus ueritatis, Spiritus bonitatis. Omnia que docet bona sunt, nullo errore falsitatis obducta.

3. Hunc Spiritum ueritatis uiri impii et mendaces accipere non possunt. Omnes enim qui habent manus pollutas, non dico carnis, sed mentis; non stercore ceni, sed fetore delicti, eum tam mundum, tam splendidum, tam gloriosum, non ualent capere, non possunt tenere, nequeunt possidere. Hunc mundus  non capit, hoc est, mundanus, mundi cultor, mundi amator. Amatorem mundi odit Spiritus Christi. Ab illo fugit, quem aliud nisi se ipsum amare cognoscit. Ita uult amari, ut nichil aliud propter ipsum ametur. Perfecte uult amari qui solus uult diligi. Non uult consortem habere in amore, qui parem non habet in dilectionis retributione: et tamen sic uult amari, ut cuncte res simul amentur cum ipso; et sic uult amari ut nichil preter ipsum ametur. Omnis enim creatura iure creationis ab illo est, et omnis creatura in eo quod est creatura, bona est. Debet ergo ad hoc diligi creatura, ut in ipsa Creator ametur; non ipsa per se, sed per eum qui illam creauit. Qui enim sic diligit aurum, argentum, possessionem, uariam supellectilem, ita quod hec sunt sibi causa amoris,  profecto non est in illo caritas Patris. Diligendus est ergo Creator in cunctis creaturis, et cuncte per ipsum creature: et sic cuncta diliguntur cum ipso; et tamen ipse solus diligitur. Hunc capere non meretur, qui scabiem ulcerosam habet in pelle: nec eum uidere iam ualet, qui in occulto mentis albuginem habet. Mundandus est ergo oculus mentis, ut mereamur uidere Spiritum ueritatis; et testa igne examinata, diutius ab omni scabie radendum est corpus, ut omni arte exsculptum et bene politum, Spiritus sancti mereatur effici templum. Sic debemus agere, sic debemus facere, si ad uidendam speciem claritatis illius uolumus peruenire. Si sic fecerimus; et cum Apostolis Iesu illum cognoscemus, et apud nos manebit in hac presenti uita, et nobiscum  erit in uita perenni. O quam felix sponsa, o quam beata anima, que sic studet assidue mentis lauare sordes, ut cum illa habitare dignetur tante beatitudinis hospes!

620 4. Sciat, quemcunque litteram nostram legere delectat, quod in anima subdita peccatis non habitat ille speciosus Spiritus ueritatis. Sola illa anima peccatis esse subiecta dicitur, que sic loris sue prauitatis ligata tenetur, que nec uult, nec querit per penitentie lamenta sue iniquitatis uincula dissipare, nec Liberatoris animarum auxilium implorare; sed, quasi impudica meretrix, ultro et importune corruptoribus suis se reuoluta prostituit. Illa uero sub peccatis non dicitur, que pro uiribus contra cuncta carnis incentiua abstinentie mucrone luctatur, sine quo stulte de flore castitatis se iactat,  qui contra illa que de carne et sanguine nascuntur peccata, per afflictionem carnis et per pinguedinem mentis non fortiter instat. Nam pereunt cupidinis arcus [acus], cum corpori nostro subtrahitur cibus et potus: sed dum per obnoxia uenter distenditur, mens, caro et castitas incontinentie necesse est famulentur. Nam dum uoluptati se gula inclinat, et manus oris amica ultra quam natura requirat, id est, gula aruine ministrat; corporis aruina nutritur, et ipsa luxuria roboratur. Ut ergo castitas uigeat in mente, caro mactetur abstinentie falce. Non enim est illi parcendum, si Spiritus sancti fieri uolumus templum. Ipse nos ab omni inquinamento carnis et spiritus sic mundare dignetur, ut dignum illius mereamur effici templum hic et in perpetuum, in unitate  cuius uiuit et regnat Christus cum Patre Deo benedictus in secula seculorum. Amen.



SERMO IX. In uers. 18-26 cap. XIu Ioannis.

1. Sequitur: Non uos relinquam orphanos. Omnis enim qui huius misere peregrinationis uias erumnosas adhuc ambulare compellitur; quem amor et desiderium Christi, sui exsilii et uite beate immemorem esse non sinit: capitulum istud sine gemitu et suspiriis legere, ut arbitror, non ualebit. Credo, propter quod et loquor. Quomodo Crucifixi amator, istud capitulum legendo, lacrymas poterit continere, dum ipsum resurgentem totum desiderium suum, in dextera Patris sedentem adhuc non ualet uidere? O Domine Iesu, nisi amor tuus mihi fiduciam  daret me orphanum a te crederem esse derelictum, quia te, sicut es, uidere non possum. Dixisti enim Apostolis tuis: Non uos relinquam orphanos; ueniam ad uos. Sed ego miser adhuc non merui a Domino meo audire: Non iam te ultra relinquam orphanum; cito ueniam ad te, et gaudebit cor tuum. Omnis a me interim recedat letitia, quousque ueniam uisurus quem desiderat anima mea. Merorem semper habebo amicum, quousque uidebo Deum Saluatorem meum: nec mihi gaudium iam esse poterit, dum auctorem gaudii a me longe sic abire contigerit. Felix, inquam, illa anima, que quotidie gemit et luget, quia auctorem omnium, mundi Saluatorem Christum non uidet. Ipsa profecto ridebit in die nouissimo, et gaudens gaudebit in eternum cum Christo.  Illa uero que non gemit de Christi abscessu, uideat ne irrefragabiliter ploret in eiusdem Christi aduentu. Illa sponsum suum non amat, que pro desiderio illum uidendi aliquo tempore non suspirat. Non enim Christum perfecte amare conuincitur, qui pro desiderio Christi suis oculis lacrymas non largitur; sed ille non poterit a Christo diutius separari, qui pro eius amore quotidie didicit lacrymari. Cito ueniet ad suos dolentes, et absterget omnem lacrymam ab oculis eorum: et iam non erit amplius neque luctus, neque clamor, sed gaudium eternum de uisione Christi, qui dixit discipulis suis. Non uos relinquam orphanos. Et est sensus: Non uos relinquam orphanos; id est non ita dabitur Spiritus per me, ut ego non sim uobiscum. Non uos relinquam orphanos. Orphani  grece, latine pupilli. Hic indicat se esse Patrem illis: ueniam ad uos post resurrectionem carnis, qui uobiscum sum semper presentia maiestatis diuine. Et adhuc modicum, et mundus iam non me uidet; uos autem uidebitis me. Bonis tantum apparuit Christus post resurrectionem, non prauis, et peruersis amatoribus mundi. Possumus dicere quod modicum tempus dicitur totum tempus nostre mortalitatis: quo finito auferetur impius, ne uideat gloriam Dei, quam uidebunt iusti.

621 2. Quod autem dicitur, Ego uiuo, et uos uiuetis, sic est intelligendum: Ego uiuo qui sum uita, et per me uitam uos uiuetis. Hoc uerbo presenti, uiuo, semper usus est, quia mox erit futura resurrectio. Ad illos utitur futuro, quorum est in fine futura resurrectio. In illa die uos cognoscetis quia  ego in Patre, et Pater in me est; et uos in me, et ego in uobis; ac si dicat: In die nouissimo, quando completa fuerit uestra resurrectio, cognoscetis, quomodo creditis, quia ego in Patre modo, tanquam radius in sole, unum cum ipso, et uos in me ut palmites in uite; et ego in uobis, ut in palmitibus uitis. Sed mundus nec nunc uidet, nec tunc uidebit Deum in sua maiestate fulgentem. Quis est iste mundus maledictus, a quo uideri non poterit Deus? Maledictus, inquam, maledictus, et ultra quam dici potest maledictus erit, qui Dominum Christum eternaliter non uidebit. Mundus eum non uidebit; mundus, id est mundi amator. Amatores enim mundi, mundi nomine uocantur. Nemo se seducat: quicunque  diligit mundum, mihi credat, non diligit Deum; et si non diligit, unde uidebit? Qui non diligit Deum cecus est. uidere eum non potest qui non habet cor mundum, cor mite, cor mansuetum, cor caritatis dulcedine plenum. Oculorum lumen amisit, nec ipsum ueri luminis auctorem uidebit. Si ergo Deum uidere desideras, cor tuum ab omni lepra peccati mundificare non negligas. Memento ore ueritatis fuisse prolatum: Beati mundo corde, quoniam ipsi Deum uidebunt . Sed mundus non uidet eum, quia non habet cor mundum.

3. Mundus dicitur pluribus modis. Dicitur mundus trina machina rerum, celestium, terrestrium, et infernorum; celum, et quidquid celi ambitu continetur. Dicitur mundus amor mundi, ut hic:  Adhuc modicum, et mundus me iam non uidet. Dicitur et mundus qui est ab omni sorde lotus et mundus, sicut est istud: »Mundi per abstinentiam ipsi canamus gloriam .« De illo solo mundo, imo de illis solis immundis, scilicet amatoribus mundi, dicitur: Mundus non uidet Deum. Nam qui diligit mundum, non est caritas Patris in eo . ualde sibi aduersantur ad inuicem amor mundi, et amor Dei. Si amor mundi habitat, non est quo intret amor Dei. Amor Dei hominem reuocat a mundo, et amor mundi hominem a Deo. Unus deiicit, alius extollit: unus suum possessorem deiicit in infernum, alius subleuat, et transmittit in celum. Amor mundi totum mundum querit, et nunquam satiatur; imo cum plus habet,  plus cupit semper habere: amor Dei unum cupit semper habere solum, illo contentus est, nil aliud iam possidere peroptat. Amor Dei nichil aliud querit nisi solum Deum. ualde nobilis est amor iste: omne pulchrum dedignatur amare, preter inuiolate pulchritudinis florem, illum scilicet qui dicit: Ego sum flos campi et lilium conuallium . Omnia que sunt, que Christi non sunt, non solum non querit, sed etiam tanquam stercora putrida abdicat et subsannat. Cuncta spernit, cuncta despicit, omnia sibi uilescunt, quia ei solus Christus dulcescit. O felix amor, o beate amor! qui te habent, beati sunt; qui te habent, felices sunt: nimis est felix, nimis est beatus, cuius tantum est dilectio Christus. Habeamus, dilectissimi,  hanc felicitatem, habeamus nostri Creatoris dilectionem. In hoc cognoscitur amator Christi, si seruat precepta Christi. Unde sequitur.

4. Qui habet mandata mea et seruat ea, ille est, qui diligit me. Qui habet in memoria et seruat in uita; qui habet faciendo, et seruat perseuerando: uel qui habet in sermonibus, et seruat in moribus; uel habet audiendo, et seruat faciendo, ille est qui diligit me. Multi sunt enim qui Domini mandata habent, et ea minime tenent: multi habent in libro, sed ea non tenent in animo; multi in uoce, sed non in opere; multi in memoria, sed non in uita; multi in uerbo, sed non in exemplo. Illi profecto non sunt de dilectoribus Christi; isti, inquam,  plagis uapulabunt multis: istis erit fletus et stridor dentium; ignis, sulphur, et spiritus procellarum pars pene eorum cum diabolo et angelis eius. Sed diligentibus Christum magnum erit gaudium, magnum erit tripudium, magna exsultatio, magna gloriatio. Sequitur enim: Qui diligit me, diligetur 622 a Patre meo: et ego diligam eum, et manifestabo ei me ipsum. Quid tibi uidetur, amator Christi, cultor Dei, despector tui, de premio amoris tui? Quid tibi mali poterit nocere, aut quid tibi boni poterit deesse, si ille te diligit qui de nichilo cuncta creauit? O nimis felix et ultra quam dici potest beatus, quem pie diligit Deus Pater, et Filius eius cum Spiritu Christi et Dei! Quid, inquam, felicius,  quid beatius, quam ab eo diligi, qui est Dominus paradisi: qui habet potestatem uite et mortis, damnare et saluare; damnare quos odit, saluare quos diligit? Sicut enim saluare non potest quos odit; sic damnare non potest quos diligit. Sed, o Domine Iesu, quid facies dilectoribus tuis? dic, rogo, quid facies? Sic dic, ut audiam; nam et ego sum, licet peccator, qui diligo te: quod erit premium tue dilectionis, quisue fructus tui amoris? dic et letifica animam meam de premio. Qui te diligit ex toto corde suo, illud attendit, illud exspectat: pro eo quod tantum differtur, gemit et quandoque plorat. Quod est illud? dic ut fratres audiant et intelligant, intelligant et querant, querant et inueniant, inueniant et accipiant, accipiant et teneant,  teneant et ament; ament quantum possunt. Quid dabis dilectoribus tuis? quid manifestabis illis? Manifestabo eis me ipsum. Ubi sunt qui gemunt, ubi sunt qui lugent pro dilectione regni eterni, pro absentia Christi? Gaudeant et exsultent, quia iehsu manifestabit se illis.

5. Audistis, fratres, audistis dolentes, audistis lugentes pro desiderio Christi, pro amore dilectissimi Domini, Plasmatoris, Redemptoris, Saluatoris, totius paradisi, dulcedinis, glorie et splendoris, gaudii et iucunditatis: audistis de premio uestri laboris, de dono quod dabit iehsu meus, et utinam meus, dilectoribus suis. Dilectori meo, inquit, manifestabo me ipsum. O summum gaudium, o immensa letitia! Quid dulcius, quid gloriosius, quid  beatius quam illum uidere facie ad faciem, cuius pulchritudinem sol et luna mirantur; quem sancti Angeli uident et uidere desiderant semper, et nunquam de eius uisione satiantur; qui est decor celi, dulcedo paradisi, fides uiuentium, spes morientium, et salus omnium iehsu Christus, Dominus noster? Nihil carius, nichil melius, quam ipse Dominus diligentibus se. Non promittit aurum, non argentum, non gemmas, non lapides pretiosos, non celum, non terram; sed se ipsum Creatorem omnium et Deum cunctorum. Hoc est premium amoris, meritum tue dilectionis, qui Dominum Iesum super omnia diligis, dico, non uoce, sed opere; non ueste, sed mente; non habitu, sed affectu; non in simulatione, sed in ueritate: se ipsum tibi manifestabit,  se ipsum tibi dabit. uis amplius? queris aliud? uile est, quidquid sine ipso est. Diligis illum? uide ergo ne aliud queras ab eo, nisi se ipsum. Dedignatur contra petentem, si ipse petitionis causa principalis non fuerit: quamuis omnia bona donet, libentius donat se ipsum. Noli timere de magnitudine, de nobilitate doni. Dilige eum ex toto corde, ex tota mente, et sic poteris ad eum secure accedere, ad eum intrare, et dicere ei: uolo, Domine, ut tu mihi portio sis in terrra uiuentium. O felix portio, o beata hereditas! O Domine Iesu, quis mihi dabit ut in ueritate dicere possim: Dominus pars hereditatis mee?  Utinam tu mihi sis premium mei laboris, merces  mee peregrinationis, et consolatio mei meroris. O Iesu, qui es causa mei amoris, tu mihi sis causa sufficiens possidende tante possessionis,

6. Sequitur: Dicit ei Iudas, non ille Iscariotes: Domine, quid factum est, quia nobis manifestaturus es te ipsum, et non mundo? Audito quod mundus non uidebit eum, sed potius ipsi uidebunt pro omnibus quesiturus querit Iudas causam huius discretionis. Hec est autem causa ex Domini responsione, Dilectio; per quam solam discernitur gens sancta a non sancta: et quod causa sit dilectio, probatur in custodia sermonum, sicut dicit Dominus: Si quis diligit me, sermonem meum seruabit. In hoc enim probatur dilectio Dei scilicet in obseruatione et custodia mandatorum Christi,  quia probatio dilectionis exhibitio est operis. Frustra enim se Deum diligere dicit, qui mandatis eius suis operibus contradicit. Imo illum habet 623 odio, qui eius non obsecundat mandato. Nemo se tegat sub habitu religionis, nullus sibi palliare sanctitatem presumat sub tegmine monastici ordinis. Ille tantum diligit Christum, qui pro suo posse ipsius satagit obseruare mandatum. Cum enim uideris monachum ad contumeliam humilem, ad opprobria patientem, suis deuotum Prioribus, in moribus mansuetum, tacitum ad loquendum, assiduum ad silentium, in claustro attente legentem, in ecclesia suis uocibus Christum cum omni deuotione laudantem, si non continue, tamen quotidie lacrymantem, parcum in refectione,  ad obedientiam promptum, ubique procliuum, ubique inclinatum, ubique uerecundum, ore celum pulsantem, semper ad Dominum corde clamantem, cultorem proximi, et contemptorem sui, cunctos diligentem, se ipsum odientem, tunc dicere poteris: Monachus iste sui Creatoris seruat mandatum. O quam felix, o quam beatus est monachus talis! Profecto iste monachus sui laboris habebit premium Dominum Iesum. Sed ille qui caritatem non habet, qui eius non seruat sermonem, iam non est eius. Quod ergo erit premium istius? Ignis et sulphuris amnis, mors et infernus premium eius. Utinam tu natus non esses, tibi talis debetur hereditas. Igitur si premium, quod Christus est, habere desideras, illius sermonem serua;  scilicet, Mandatum nouum do uobis, ut diligatis uos inuicem . Si diligis Christum, necesse est ut diligas fratrem tuum. Ergo ne incurras odium Christi, teneas illesam caritatem fratris tui.

7. Magnum premium sequitur inde. Quod premium? Superius dictum est, et adhuc repetere libet. Istud premium quanto amplius ruminatur in ore, tanto magis mellescit in corde: et quante sit dulce, dinis non ignorat, qui ut illud iam habere ualeat, assidue pro uiribus elaborat. Premium fraterne dilectionis amorem Christi et Dei Patris sui ipsa ueritas ait: Si quis sermonem meum seruabit, diligit me, et Pater meus diligit eum. Si Pater Deus te diligit,  quid tibi boni deesse poterit? Nihil. Quidquid enim petieris impetrabis, imo ipsum Dominum largitorem omnium bonorum sine fine cum sanctis Angelis possidebis. Nonne ille est summe beatus, quem Deus Pater diligit, et Dominus iehsu Christus Filius eius? Felix, inquam, nimis, quem Pater et Filius et Spiritus sanctus diligit Deus. O si me diligeret Deus meus, Creator meus, Redemptor meus! iam nichil amplius in hoc mundo quererem. Mihi in hac uita solus sufficit amor Christi. Amor Christi dulcis est, et delectabilis et iucundus. Sanitatem egris, lumen cecis, mestis letitiam, peccatoribus ueniam, mortuis uitam, terrigenis celum, consortibus iumentorum consortia Angelorum largitur et tribuit, insuper et ipsum Dominum Angelorum et  Creatorem cunctorum.

8. Qui me diligit, ait Dominus iehsu, et Pater meus diliget eum, et ad eum ueniemus, et mansionem apud eum faciemus. uenit Deus ad hominem, dum homo uenit ad Deum. uenit homo credendo, obediendo, intuendo, capiendo: Deus uenit ad hominem subueniendo, illuminando, implendo: hoc enim procedit ex caritate Christi, hoc totum prouenit ex amore Dei. Charitas te domum Domini facit, et Dominum domum tibi. Deus est caritas, et qui manet in caritate, in Deo manet, et Deus in eo . Felix artifex caritas, que conditori suo talem domum potens est fabricare. Domus ista non constat ex cemento et latere, nec lapide, nec ligno, nec auro, nec argento, nec lapide pretioso. Omne aurum  excedit, argentum supereminet uniuersum. In eius comparatione lapides pretiosi uilescunt: nil est quod ualeat comparari pulchritudini eius et speciositati. Mel comparatum dulcedini eius sic est, quasi absinthium comparatum dulcedini mellis. Omnia que sunt quantumlibet pulchra, quantumlibet speciosa, in eius comparatione nec reputari debent. Domus ista est domus eterna, ante omnia secula, ante omnia tempora; omnia continens, uniuersa complectens, omnia creans, uniuersa uiuificans. In hac domo ceci lumen, claudi gressum, curui rectitudinem, infirmi sanitatem, mortui resurrectionem cuncti qui intrant accipiunt. Nullus miser in ea: in ea cuncti beati. Qui intrat in eam, intrat in 624 gaudium Domini sui, quod ipse est: et hic habebit se  optime eternaliter in optimo, qui est Deus benedictus per secula.

9. O dilectissimi fratres, nonne hec pretiosa domus super mel et fauum dulcescit in cordibus uestris? nonne, anima christiana, Iesu Christi sponsa dilecta, tuis paranymphis animabus sanctorum et spiritibus angelicis imperans flendo, et plorans rogando, dices: Filie Ierusalem, nuntiate dilecto quia eius amore langueo?  Parum illum diligis, si pro eius amore quotidie non ploras et gemis: Nam illius absentia sponse diligenti solet fluuius esse lacrymarum. Cum illum querit et non inuenit, uocat et non respondet, nil nisi flere eam delectat: et ut ei magis flere libeat, omne quod triste est  coaceruat. Scio et certus sum quod absterget Deus omnem lacrymam ab oculis eius, cum uenerit dies nuptiarum Christi Ecclesie, tempore illo quo fuerint uirgines introducte in thalamum Regis eterni. Sed quomodo ab oculis tuis absterget lacrymas, si pro eius amore non gemis et ploras? Credo quod parum illum diligis, si pro eius amore non suspiras et plangis. Si sic es, monachus non es. Sed dicis mihi: Ego non possum flere. Ad quem ego: Ideo non ploras, quia Christum perfecte non amas. Lacryme ergo testes amoris sunt. Si non ploras pro amore patrie, plange tamen pro timore gehenne. Sed dicis: Nec hoc possum. Cui ego: Si hoc non potes, nec times mortem, nec amas uitam; et si timeres, aut parum, aut ex toto nichil. Tu autem cui  seruatur hereditas in eterna uita, Deum time, et eius mandata custodi. Qui non diligit me, ait Donus iehsu Filius Dei, sermones meos non seruat. Nos illum pro uiribus diligamus, et illius precepta seruemus, quia inde magna sequitur merces.

10. Quod uero sequitur: Et sermonem quem audistis, non est meus, sic est intelligendum: Sermo quem audistis, non est meus; et est ibi quedam figura que dicitur antiptosis, quando casus ponitur pro casu. Rogo te, ne te moueat, ne te conturbet, qui totam spem tuam ponis in Dominum Iesum Christum, et ex toto corde diligis illum esse uerum Deum cum Patre et Spiritu sancto, illud quod dicit: Sermonem quem audistis, non est meus, sed Patris; quia ego non sum a me, sed a Patre. Sum Deus de Deo,  lumen de lumine, Filius de Patre. Unus cum illo in essentia, in maiestate, in diuinitate, in uirtute, in potentia, in creatione rerum: non posterior eo uel prior, non maior, nec minor; sed omnino illi equalis. Alius sum in persona, non alius in natura: nam alia est persona Patris, alia Filii, alia Spiritus sancti . uerba que ego loquor uobis, Patris mei sunt: quia ipse me misit; et ego sum ab ipso, et uerba mea sunt ab ipso. uel aliter: Sermo quem audistis, non est meus, id est non est assumpti hominis, sed Dei assumentis; non est Filii hominis, sed est Filii Dei: non est meus secundum quod natus sum de uirgine, sed est meus secundum quod sum genitus a Deo Patre; non est meus in eo quod sum filius uirginis, sed est meus in eo quod  sum Filius Dei Patris. Superius dixi: Qui non diligit me, sermones meos non seruat; hic autem dixit: Sermonem quem audistis, non est meus. Superius dicit: Sermones meos; nunc autem dicit: Sermonem quem audistis, non est meus. ualde contraria sunt, Est, et, Non est; Sunt, et, Non sunt; Est meus, et, Non est meus; Sunt mei, et, Non sunt mei. Et tamen sicut ueritas loquitur, ita est. Sunt sui, in quantum Creator, non in quantum creatura; in quantum Deus, non in quantum homo. Sunt sui, quia omnia per ipsum facta sunt, et sine ipso factum est nichil . Non sunt sui, sed Patris, quia factus est obediens usque ad mortem, mortem autem crucis .

 11. uel forte hoc dicit, ut discipuli eius, qui nondum in illum perfecte credebant, firmius sua precepta tenerent, et obnixius obseruarent, dum scirent illa precepta esse Dei Patris factoris et creatoris cunctorum. Maioris enim sublimitatis, maioris excellentie et dignitatis semper uidetur pater esse quam filius: hoc dico in humanitate, non in diuinitate; quia in diuinitate Filius Patri est equalis, non eo posterior, non eo minor; equalis Patri secundum diuinitatem, minor Patre secundum humanitatem . Ut ergo illius uerba carius tenerent audita discipuli 625 sui, et eorum sequaces, dixit illa esse sui Patris. Ac si diceret: Ea que precipio uobis, irrefragabiliter debent obseruari, nec in totum, nec in partem ratio ulla permittit  conuelli, quia non sunt mea, sed Patris mei: nam ego a Patre sum Filius; unde uerba mea et opera non sunt mea, sed Patris. Pater in me manens facit opera sua, per me dat uobis precepta. Homo de terra terrenus, trabea mortalitatis indutus in hac ualle lacrymarum, a gaudiis paradisi expulsus, Deum loquentem non merebatur audire in hoc erumnoso exsilio, cuius precepta contempsit adhuc positus in paradiso; et que uia sibi remansisset redeundi ad patriam, nec miseriam excogitare ualebat. Sed illius misertus Dominus suus, querere uenit errantem, consolari dolentem, sanare infirmum, releuare deiectum, patriam restituere exsuli, et mortuo uitam sine fine mansuram. Unde uenit uerbum in carnem, Deus ad hominem; et uerbum factum est caro  : et. Deus factus est homo, et uerbum per carnem, et Deus per hominem, ore ad os loquitur ad ipsum hominem, et secundum hominem dat homini uite preceptum; ut homo homini obediat, et per ipsum hominem Deum ad ipsum Deum hominem redeat, a quo scilicet Deo miser per inobedientiam recesserat. Unde Deus homo apud homines manens mortalis, mortalibus dat uite mandatum, ut immortales per ipsum iam facti, cum illo immortali eternaliter uiuere possint beati. Et hic notande sunt due Domini mansiones: una in uia, alia in patria; una temporalis, quando nobiscum mansit in carne, alia eterna, in qua manebimus cum illo in anima glorificati et corpore. De prima dicit in consequentibus, Hec locutus sum uobis apud uos  manens, scilicet presentia corporali. Sed ueniet tempus ut a uobis subtraham presentiam carnis, et sic amodo per Spiritum locutus sum uobis. Unde recte sequitur:

12. Paracletus autem Spiritus sanctus, quem mittet Pater in nomine meo, ille uos docebit omnia, et suggeret omnia quecunque dixero uobis. Docebit, inquit Dominus iehsu, quod uobis dixero: non quod aliud Filius dicat, et aliud Spiritus doceat; quia quod Christus dicit et docet, ipsa Trinitas dicit et docet: sed quia Trinitas est, oportet singulas insinuari personas, quas nos distincte audire et inseparabiliter debemus intelligere. Cum ergo dicimus, Pater et Filius et Spiritus sanctus, non eos simul  dicimus, cum non possint esse non simul. Quod uero dicit: Paracletus quem mittet Pater, etc., sic est intelligendum: Ego corporali presentia uos desero, sed non uos presentia spiritus derelinquo. Corpus, quod de terra suscepi, ad celestia subleuo; sed per Spiritum meum usque ad consummationem seculi uobiscum manebo. Pater me misit, ut apparerem in carne uisibilis; sed uenit hora et tempus, ut soluam debita mortis, et resurgens a mortuis ascendam sessurus ad dexteram Patris, nec amodo in carne mortaliter mundus me uidebit. Paracletus autem Spiritus, quem mittet Pater in nomine meo, abundantia sue dulcedinis uos consolabitur de absentia mee carnis, et erit uester magister, non foris uerba perstrepens, sed, intus in corde docens,  suggeret uobis omnia, et uos docebit omnia quecunque per illum dixero uobis, id est inspirauero uobis: ipse erit doctor uester, et consolatio uestra. Non poteritis dolere de absentia carnis mee, dum ipse Spiritus manebit in cordibus uestris. ueniat, obsecro, Domine Iesu, ille Spiritus tuus Deus et Dominus meus, ueniat in cor meum, et sic inebriet illud tuo amore, ut nullum alium preter te queram amorem, nullam aliam preter te amem pulchritudinem, nullam preter te ualeam gustare dulcedinem, qui es fauus mellis, Deus et homo: mel de Deo Patre, fauus de uirgine Matre; mel in sinu Patris, fauus fractus in cruce; mel impassibilis regnans cum Patre, fauus in sepulcro; mel cum Patre et Spiritu sancto regnans in celo et in omni loco, benedictus per cuncta  secula seculorum. Amen.



626 SERMO X. In uers. 27-31 cap. XIu, et uers. 1, 2 cap. Xu Ioannis.

1. uerba Domini Iesu, qui illum ex toto corde diligere nouit, quam sint dulcia, sapit: nec illis iam claudere ualebit aditum, qui in armario pectoris sui, Christum Dominum uite perennis, amplexibus strictis, totius paradisi pulchritudinis continet iucunditatem et gaudium. Illa sunt pascua uite, refectio anime, dulcedinis pocula, dilectorum Christi letificantia corda, cariora diligentibus Christum super aurum et lapidem pretiosum multum, et dulciora super mel et fauum: negligentibus et male uiuentibus, tanquam bilis, amara, odiosa, non modicum fastidiosa per omnem modum. Illis penam  eternam, diligentibus uero Christum preparant perpetuam gloriam, illis supplicium, istis premium in uita beata; illis mortem, istis uitam; illis infernum, istis societatem Angelorum. Quicunque sunt illi, lugeant, doleant, aurem cordis aperiant, uerbum Dei suscipiant, et quod precipit, faciant. In illo thesauri sapientie et scientie, diuitie et glorie multe. Igitur audiant me peccatorem Christi, quos audire delectat uerba eiusdem Christi. Sed rogo ut se preparet ad lacrymas fundendum, qui uerbis Christi iam preparat auditum. Quomodo poterit iam lacrymas continere, ubi nouerit iam Christum iturum ad Patrem discipulis suis toto caritatis amplexu pacem dedisse? Ait Dominus discipulis suis:

 2. Pacem relinquo uobis, pacem meam do uobis: non quomodo mundus dat, ego do uobis. Dominus enim iehsu, ubi uenit tempus, quo per mortem suam disposuerat humanum genus saluare, et animam suam dare redemptionem pro multis, relinquere mundum et ascendere ad dexteram Patris: discipulos suos quos corporali presentia deserebat, toto caritatis affectu intra sinum amoris non mediocriter continebat; inde uelut recedens ab eis, et quasi deserens illos, modis quibus poterat de absentia sua eos consolari studebat. Sed quanto magis eos consolari uolebat, tanto magis illos amarissimo merore replebat. Tunc uelut ultimum uale faciens illis, eos amplectens in eorum oscula forsitan ruit. Sed quantus ibi fuerit fluuius lacrymarum,  quis estimare ualebit? Cuius cor, etiamsi saxeum esset, tanta redundantia caritatis lacrymarum fontem totum non resoluisset? Ministri lacrymarum, tunc erant amor et dolor. O quantus amor! o quantus dolor! Et quia multus amor, ideo multus dolor: nam cum magno dolore relinquebant, quem cum magno amore possidebant. O quantus erat ibi amor! Nihil aliud uolebant, nichil aliud querebant, nichil aliud desiderabant, nisi esse cum Domino, illius perfrui uisione, iucundari eius dulcissima locutione, satiari eius melliflua conuersatione. Cum hec omnia cogitabant, et o quam cito his omnibus essent carituri ad memoriam reuocabant, tunc per fluuios lacrymarum emanabant dolores amarissimi cordium.

 3. Quanta erat ibi amoris suauitas, et quanta suauitatis caritas, cum discipulorum labiis imprimerentur labia Redemptoris! Tunc in ueritate illi dicere poterant, Mel et lac sub lingua tua; et, Fauus distillans sunt labia tua ; odor tuus omnem balsami odorem excedit, et quidquid in odoribus continetur: et uere sic erat. O quanta erat ibi odoris fragrantia, ubi erat tanta amoris abundantia! et quanta erat ibi tristitia, de tanti odoris et dulcedinis futura absentia! Quibus singultibus existimabo discipulorum corda fuisse uexata, dum audirent: Pacem meam do uobis, pacem relinquo uobis? Ibi meror erat et luctus, omnes erant una uoce plangentes. Pacem, inquit Dominus iehsu discipulis  suis, meam do uobis, pacem relinquo uobis: non quomodo mundus dat, ego do uobis. Ego iturus ad Patrem, pacem relinquo uobis: et uos perducturus ad Patrem, pacem meam do uobis. Hoc est quod propheta dicit: Pacem super pacem; et alibi: Domine, dabis pacem nobis; pacem, quia in te sperauimus . Pax est in hoc seculo, in qua manentes hostem uincimus, inuicem diligimus, et de occultis inuicem non iudicamus. Pax erit in futuro, cum sine hoste regnabimus, ubi alter ab altero non poterit dissentire, ubi omnia erunt nuda, 627 et aperta; et laus unicuique a Deo. In illo autem est utraque pax. Ipse est pax nostra, quia nos pacificauit Deo per sanguinem suum. Erit pax uestra in futuro, cum tradiderit regnum Deo et Patri: et erit Deus omnia in omnibus,  quando non erit colluctatio cum carne et sanguine; imo palma et corona de certato agone, cum uiderimus eum sicuti est.

4. Sed forte admirabitur noster auditor, cum in hoc libello seruuli Christi, ipsum inuenerit Christum pacem dedisse discipulis suis. Ad quem ego peccator Christi: Quid miraris? quid turbaris? hoc non est magnum quod audis. Quid putas esse abiectius: an flexis genibus discipulorum pedes lauisse, an eos in pacis osculo suscepisse? Illis non horruit pacis osculum dare, pro quibus non timuit patibulum crucis subire. Sed forte dicis: Ego in Apostolo lego, quod Christus discipulis suis dixerit: Pacem relinquo uobis, pacem meam do uobis; sed non lego, quod sua sanctissima labia discipulorum impresserit labiis.  Cui ego: Si ore ueritatis constat esse prolatum, cur constare non debet esse completum? Non est periculosum sic credere; non est damnabile sic sentire: non est contra fidem. Sequitur:

5. Non quomodo mundus dat, ego do uobis. Qualem pacem dat mundus iste? Pacem falsam, pacem fictam, pacem sophisticam, pacem palliatam. Pax est uinculum amoris, et indissolubilis compago caritatis: sed quid amat mundus? Prorsus utique nichil. Nihil amat, nichil diligit; cuncta odit, cuncta perimit et occidit. Ab egressu proprie matris uteri, usque ad ingressum uentris omnium matris, quid habet homo miser a mundo? Famem, sitim, nuditatem, frigus crucians, cauma perturbans, scabiem cutis, dolorem capitis, chiragram in manibus, podagram  in pedibus, morbum in liene, morbum in iecore: undique miseriam, intus, et extra. Foris illum interficit gladius: et domi mors similis est . Ad ultimum morte seua cunctos prosternit et deiicit. Ecce qualis est amor mundi. Et tamen miseri homines mundi fallaciam non attendentes, odientem diligunt, et seuo eius gladio sponte colla submittunt. Isti miseri sunt sine consilio; sed utinam saperent et intelligerent, et his que uentura sunt in nouissimis temporibus, prouiderent! Profecto mundum odio haberent, nec diligerent. Dicitur etiam aliter mundus, scilicet rerum transeuntium amatores. Sed qualis sit pax et concordia inter illos, sapiens quisque aduertere facile potest.  Igitur spreta huius mundi pace et concordia, adhuc ad pacem Domini nostri Iesu Christi redeamus, quam eius dilectionem esse et credere, qua dilexit nos, et lauit nos a peccatis nostris in sanguine suo, uidetur non esse absurdum. Hec est illa dilectio, qua Deus mundum sic dilexit, ut se mundo hominem daret, ut omnis qui credit in illum non pereat, sed habeat uitam eternam. Hanc pacem, scilicet caritatem, illis reliquit, cum animam suam pro illorum salute dedit; hoc est corpus illud sanctissimum, quod de intemerata uirgine sumptum in tam horrendo climate crucis posuit confusione contempta. Hanc pacem nobis reliquit, sicut beatus Petrus apostolus asserit dicens: Christus passus est pro nobis, nobis relinquens exemplum, et sequamur uestigia  eius . Et ad hanc caritatem alibi hortatur, ubi ait: Christo in carne passo, et uos eadem cogitatione armamini . Hanc pacem nobis moriendo reliquit: aliam pacem nobis resurgendo donauit. Prima nos liberat a peccato: secunda nos reconciliat Domino. Prima nobis peccata dimittit: secunda nos ad gaudia paradisi perducit. Primam nobis dedit moriturus in cruce: secundam nobis dabit in eternitate regnans cum Patre. Prima fuit in luctu et dolore: secunda erit in gaudio et exsultatione. Prima lacrymosa: secunda gloriosa. Prima est in miseria: secunda erit in gloria. In prima sumus flentes pro Christo: in secunda erimus gaudentes cum Christo.

6. Unde non immerito plorant discipuli pro Magistro,  serui pro Domino, ab illis quodammodo per mortem recessuro. Nec mirum. uidebant unde dolere poterant; sed non credebant unde gaudere debebant. Lugebant, quia Christum moriturum sciebant; sed illum resurrecturum 628 et ad celos ascensurum adhuc non perfecte credebant. Poterat unusquisque illorum ueraciter dicere, si tamen pre dolore loqui ualebant: Idcirco ego ploro, et oculus meus deducit aquam, quia me deserit consolator meus consolans animam meam. Quos ut Dominus amarissime flere respexit, credo quod lacrymas secundum hominem continere non potuit, sed modis quibus ualuit eos consolari, non distulit, dicens: Non turbetur cor uestrum, quia uos in pace relinquo;  Neque formidet, quasi uos lupus inuadat per pastoris absentiam: quia sicut homo uado, sed sicut Deus sum presens. Non turbetur cor uestrum, neque formidet de morte mea, quia post tres dies resurgam, et ueniam ad uos, et uidebitis me uitam, in quem quicunque crediderit, mortis imperio subiacere non poterit. uado, sed iterum ueniam ad uos, et accipiam uos ad me ipsum, ut ubi sum ego, et uos sitis. Non debetis turbari, non debetis contristari de abscessu meo, unde mihi tantus prouenit honor et gloria tanta: potius inde gaudere debetis. Non me diligitis. Si diligeretis me, gauderetis utique, quia uado ad Patrem, quia Pater maior me est. Iam imperate lacrymis, quia de meo abscessu gaudere debetis. Nolite fletibus indulgere, quia ad Patrem uado, nec uos relinquo. Ad Patrem uado secundum  carnem: nec uos relinquo secundum diuinitatem. Ad Patrem uadit homo assumptus: et uobiscum remanebit Patris assumens Filius. Corpus, quod de uirginea terra suscepi, supra choros Angelorum exalto, ut Filius hominis ibi sedeat in dextera Patris, et habeat per gratiam, quidquid ipse Deus habet per naturam. Ad Patrem uado, ut genus humanum diabolica fraude deceptum, aculeo antiqui serpentis occisum, in hac ualle lacrymarum sepultum, in celo collocem, et ad gregem Angelorum reportem centesimam ouem perditam, per longum tempus errantem. Et ideo rogo, ne turbetur cor uestrum de morte mea, quia sic fieri oportet. Expedit ut unus homo moriatur pro populo, et non tota gens pereat. Tantum  tribus diebus et tribus noctibus ero in corde terre: postea die tertia resurgam perempto principe mundi, et uidebitis me, et gaudebit cor uestrum. Quadragesimo die ascendam in celum, sessurus ad dexteram Patris; et illuc traham uos ad me ipsum, mecum feliciter regnaturos: et ideo rogo, gaudete.

7. O bone Iesu, Domine Deus, uita mea, tota spes mea, omne desiderium nostrum, quid nobis ais? quid nobis pro te gementibus et lugentibus dicis? Scis enim, uita que nunquam morieris, quod tu es totum desiderium nostrum, ideo gemimus et dolemus ualde, quia te sicut es, uidere non possumus. ualde enim, Domine Iesu, unica spes nostre salutis, turbatur cor nostrum, quia adhuc non meruimus uidere te Dominum nostrum. Gemimus et dolemus, et multum  turbatur cor nostrum; sed adhuc a Domino nostro non meruimus audire: Non turbetur cor uestrum. O felices Apostoli, o beati discipuli Domini! uos enim meruistis illum in carne uidere presentem, docentem in uerbis, potentem in factis, infirmos curantem, mortuos suscitantem; cum illo ambulare, cum illo sedere, una cum illo sumere cibum, illum a mortuis resurgentem, ad celos ascendentem: nunc uidetis illum in sinu Patris sui fulgentem. Quid enim felicius, quidue beatius, quam perfrui uisione Dei? Quam dilecta illa tua uisio, Domine Deus! Hanc anima mea peccatrix concupiscit; et quia eam adhuc non habet, quodammodo languet et deficit: sed spero in Domino Iesu Christo, quod in carne mea uidebo Deum Saluatorem meum. Reposita est  hec spes mea in mente mea. Ego interim gaudens gaudebo, et semper anima mea exsultabit de Iesu Saluatore meo qui resurgens a mortuis, ascendit ad celos, et sedet beatus ad dexteram Patris. Qui ascensurus ad Patrem dolentibus discipulis dixit: Si diligeretis me, gauderetis utique, quia uado ad Patrem, quia Pater maior me est. Sequitur:

8. Et nunc dixi uobis priusquam fiat, ut cum factum fuerit credatis. Iam nunc dico uobis, priusquam fiat, uado ad Patrem, ut postquam ascendero, perfecte credatis quia ego sum Filius Dei. Ut credatis, inquit. Credatis, 629 non quod factum uidistis, quia hec non est laus uel meritum fidei; imo non est fides de  eo quod uidetur. Sed credatis me Filium Dei, non noua fide, quia et prius credidistis; sed aucta et referta. Modo cum hec diceret, erat fides illorum parua; et cum moreretur fuit nulla [scilic. explicita]. Sequitur: Iam non multa loquar uobiscum. uenit enim princeps mundi huius, et in me non habet quidquam. Imminet tempus et hora ut soluam debitum mortis, et in hac mortali carne iam non multa loquar uobiscum. uenit diabolus, non princeps creaturarum, sed peccatorum; non lucis, sed tenebrarum; non uite, sed mortis; non gaudii, sed meroris: et in me non habet quidquam; id est nichil est in me quod ad eum pertineat. Ipse enim peccatum non fecit, nec unquam uoluit, sed nec peccare unquam potuit. Noluit habere Deus quod  perderet. Pauper uenit, ne diabolus haberet quod auferret. uenit enim princeps superbie, princeps inuidie, princeps liuoris et dolositatis, princeps rancoris et cuiuslibet male uoluntatis, ad principem humilitatis, patientie et benignitatis, principem uite et resurrectionis, principem glorie et beatitudinis sempiterne. Ad eum uenit, ut uideret si in eo maculam peccati aliquam inueniret. uiderat eum trabea nostre mortalitatis indutum, morti uicinum; et in eo se credidit aliquid inuenire quod ei in morte posset obiicere. Sed miser ille deceptus est, quia in eo nichil inuenit proprium; sed per ipsum, ius quod habebat in aliis, amisit antiquum. Per omnia sit iehsu benedictus, qui in diebus carnis sue preces et obsecrationes obtulit ad eum qui poterat  illum saluare a morte: cum lacrymis et clamore ualido offerens, exauditus est pro sua reuerentia; qui etiam cum esset Filius Dei, didicit tamen ex his que passus est obedientiam, et consummatus factus est omnibus obtemperantibus sibi causa salutis eterne . In quo auctor mortis peccatum nullum inuenit, sicut ipsa ueritas dixit: uenit enim princeps mundi huius, et in me non habet quidquam.

9. Sed forte posset dicere aliquis: Cur ergo moreris, si peccatum non habes, cum mors ex peccato tantum sit consecuta? Ideo facit hic antipophoram, et respondet huic tacite questioni, et dicit: Ut cognoscat mundus quia diligo Patrem, et hoc mandatum dedit mihi Pater ut facerem. Ac si diceret: uerum  est, quod adhuc mors non esset, si peccatum non fuisset; et ideo ueni moriturus in mundum, ut morte mea delerem peccatum: hec est enim uoluntas Patris mei, ut pro salute generis humani sumam supplicium crucis. Ut ergo mundus cognoscat quia diligo Patrem, quod mihi mandatum dedit, facio illud. Hoc est quod beatus Apostolus dixit: Factus est obediens Patri usque ad mortem, mortem autem crucis . Sequitur: Surgite, eamus hinc. Adhuc erat in loco ubi discubuerat cum discipulis suis: unde discumbentibus dixit, Surgite, eamus hinc, ad locum in quo tradendus sum in mortem. Non est hic ulterius iam sedendum, preteriit tempus requietionis, et ecce tempus festinat passionis.  Surgite et uenite post me. Me enim precedentem ad passionem sequi debetis, quia ego sum uitis, et uos palmites. Ego sum caput uestrum eiusdem nature uobiscum: et capite languente, cetera membra condolent languenti. Secundum quod sum homo, sum caput Ecclesie; et ideo uobiscum eiusdem nature.

10. Ego sum uitis uera: non illa que uersa est in amaritudinem, que ut faceret uuas exspectabam, et fecit agrestes labruscas. Ego sum odorifera uitis, pulchritudinis mire, floribus fecunda, dans botrum dulcissimum cunctis palmitibus meis manentibus in me. Ego sum uitis tale generans uinum, quod letificat cor hominis. Ego sum uitis proprium sanguinem libans Deo Patri pro salute populi mei. Ego sum uitis  florens. Ego sum uitis frondens, uitis fructificans, non egens adminiculo ulmi, nec ullius auxilio ligni. Ego sum uitis, non culta ab homine, sed a Deo Patre: non tantum exterius per culturam, sed etiam interius per gratiam, non tantum extra operando, sed etiam interius incrementum dando. Christus est uitis, in quo est totus humor, id est omnis plenitudo Spiritus sancti corporaliter: palmites eius sunt Apostoli, et omnes qui ei fide adherent. Hanc uitem, id 630 est Christi humanam naturam, Deus Pater mundauit faciendo immunem a peccatis, et dando uirtutes: sic facit et palmitibus, licet non omnino sicut et Christo. Unde sequitur: Omnem palmitem in me non ferentem fructum tollet eum: omnem qui fert fructum, purgabit eum, ut fructum plus afferat. Omnes enim qui  Christo adherent fide, sunt palmites manentes in Christo, salutifera uite. Sed alii faciunt fructum: alii in sterilitate persistunt. Alii florent et germinant, et botrum producunt dulcedinis: alii se per latitudinem foliorum expandunt, pulchritudinem cupientes habere tantum uiriditatis. Omnes qui in sterilitate persistunt, et qui per latitudinem sine fructu se foliorum expandunt, tempore putationis, si Deus Pater illos sine fructu inuenerit, abscindet a uite, et in ignem mittet, et ardebunt.

11. Sed forsitan tuum animum pulsat, quomodo qui fide Christo adherent, abscindi ab ipso contingat, cum omnis qui adheret Christo, unus spiritus sit cum illo? Unde, ut hoc tibi luce clarius constet, te scire oportet, quod fides distinguitur per diuersas  proprietates. Dicitur fides mortua, fides ficta; fides peruersa, fides recta. Omnes enim homines in eo quod Christiani uocantur, Christo adherere dicuntur. In eo quod Christiani sunt, fidem Christi habere creduntur; sed quorumdam mortua, quorumdam ficta, quorumdam peruersa, quorumdam catholica. In prima superbi et luxuriosi, pecunie cupidi, fures, latrones et alii huiusmodi. In secunda sunt non obedientes patribus spiritualibus; ingrati de donis celestibus, qui sunt sine affectione fraterna, sine pace caritatis, fratrum criminatores, ire incontinentes, uoluptatum amatores magis quam Dei, habentes speciem pietatis, uirtutem eius abnegantes. In tertia sunt heretici, contra  Deum elati, de suis erroribus superbi, in Deum blasphemi, per omnia aliis deteriores. Omnes isti conculcant Dominum Iesum Christum, et sanguinem istius dulcissime uitis ducunt pollutum. In fide catholica sunt mites, patientes, mansueti, humiles, uirgines, casti, continentes, dilectores Dei et proximi; ad omne opus bonum parati, exspectantes redemptionem filiorum Dei. In horum numero nos Dominus computare dignetur. ualde enim, dilectissimi, timere debemus hoc quod Dominus iehsu dicit: Omnem palmitem in me non ferentem fructum, tollet eum.

12. Non confidamus ergo, fratres karissimi, tantum in latitudine foliorum, in expansione ramorum, in uiriditate frondium; quia nisi in uinea Domini  fecerimus fructum, excidemur et in ignem mittemur. An ignoratis, amantissimi mei, quod esuriens Dominus uidit secus uiam ficulneam magnam latam et spatiosam, habentem folia et frondes, qui in ea non inueniens fructum, maledixit ei, et arefacta est?  Sic est omnis hypocrita; quia speciem sanctitatis habet, et uirtutem sanctitatis non habet. Qui palliat sanctitatem in ueste, quam non habet in mente. Non alba cuculla  et alta tonsura, non ampla corona; sed conscientia pura et mentis munditia, abiectio proprie uoluntatis, inflammatio caritatis in Christo, perfectum monachum facit. Adhereamus, fratres, uere uiti Iesu nostro Saluatori cum uero corde, in plenitudine fidei aspersi corda, et abluti ab omni inquinamento carnis et  spiritus, et teneamus spei et fidei nostre confessionem indeclinabilem. Nec sit quod nos separare iam ualeat a caritate Domini Iesu. Et sic erimus de uitibus Engaddi, de quibus non liquor uini sed liquor balsami fluit: consimiles botro Cypri, de quo sponsa in Cantico amoris congaudens de resurrectione Christi, prorumpens in uocem iucunditatis et letitie dixit: Botrus Cypri dilectus meus mihi in uineis Engaddi ; quod sonat Fons hedi. Fons hedi dicitur penitentia uel Baptismus, in quo dum aliquis intrat uelut hedus innocentiam debet acquirere ut agnus. Engaddi potest accipi monasterium regulare, ad quod dum aliquis hedus aduenerit, et ibi exuerit pellem hedinam, iam ex omni parte mundatus, non hedus, sed erit, si perseuerauerit, agnus. Hunc talem  Deus Pater purgauit, ut fructum plus afferat, cor eius mundando, et eius spiritum ueritatis et caritatis rore infundendo.

13. Omnem palmitem uere uiti adherentem et facientem fructum, Deus Pater purgabit, siue putabit eum, ut 631 fructum plus afferat. Ritum et consuetudinem uiticole Deus tenet in colendo uineam suam. uinea Domini uniuersalis Ecclesia est, Christi uxor et sponsa, de qua Deus Pater ad Filium: Uxor tua sicut uitis abundans in lateribus domus tue . uinitor qui uineam diligit facientem fructum opportunum in tempore suo, cum tempus putationis aduenerit, in ea nichil siccitatis uel ariditatis relinquit. Tunc circa illam fodit usque ad  inferiorem eius radicem, terram acuto ligone perfodit, et si radiculas aliquas etiam emiserit, cultello putationis abscindit; et quanto magis huiusmodi uana et minus utilia uitis amittit, frugiferior et uberior ad fructificandum assurgit. Sic quem Deus diligit, flagellat et percutit: flagellat enim omnem filium quem recipit. Illorum est enim hic flagella percipere, quibus datur de eternitate gaudere; sed qui de percussione murmurat, ad ipsum qui supra ipsum est, non appropinquat. Imo hereditatem superne felicitatis amittit, si flagellum Dei Patris patienter et cum amore non suscipit. Et si de flagello Domini  murmorauerit, certus sit quia murmurantium penam incurrerit.

14. uos ergo, fratres dilectissimi, nolite murmurare, si uobis inesse contigerit disciplinam Domini nostri; neque fatigemini, dum ab eo arguimini. Omnis enim disciplina in presenti quidem uidetur non esse gaudii, sed meroris; postea autem fructum pacatissimum exercitatis per eam reddet iustitie . Flagellis Domini pinguedo carnalis uoluptatis atteritur, et uirtutes anime roborantur: et lasciua caro restringitur, et anima pennis uirtutum ad celestia subleuatur. Caro quod superfluum habebat amittit; et spiritus uirtutes, quas non habebat, acquirit. Sic ergo per flagella Domini uirtutes augentur, uitia resecantur; spernuntur  terrena, amantur celestia. Nos eternitatis premia prestolantes, si nobis aliqua grauis infirmitas, uel tentatio fortis, uel etiam damnum temporalium rerum irrepserit, ex omnibus his uires sumere debemus; quia crescente pugna, gloriosiorem non ambigemus nobis manere uictoriam. In hoc namque ostendimus quanta ad Deum cupiditate flagramus, si non solum ad eum per tranquilla et mollia; sed etiam per aspera et dura transimus. Ad eterna gaudia iam redire non possumus, nisi per temporalia detrimenta: et ideo spe manentis letitie, omnia aduersa prosperitatem non modicam debemus reputare. Peccata quippe nostra diuina seueritas nequaquam inulta remanere permittit; sed ira sui iudicii inchoat a nostra hic correctione, ut  in reproborum damnatione conquiescat. Interius enim est medicus, et peccatorum in nobis contagia, que inesse medullitus reprobat, secat: abscindit uirus putredinis ferro tribulationis. Et hoc est quod ueritas ait: Omnem palmitem in me facientem fructum, Deus Pater purgabit eum, ut fructum plus afferat: nam dum mens posita in tentatione considerat, quod a uirtutis sue pristina soliditate repellitur, tunc sollicita trepidat, ne hoc quod dudum esse ceperat, funditus amittat. Tunc qualiter resistere tentationi possit, inquirit, et qualiter eam debellare iam ualeat, elaborat. Tunc arripit gladium orationis, fletum compunctionis, et sic eam debilitat, et de ea gloriose triumphat: non ipsa, sed gratia Christi per ipsam; et ita fit ut mens que pigra et uelut infecunda  in prosperitate iacebat, fortior et uberior ad fructificandum assurgat.

15. Ut ergo, dilectissimi, Deum Patrem nostri mereamur habere cultorem, adhereamus uere uiti Domini Iesu Christo, Saluatori nostro, non fide mortua, nec fide ficta, nec fide peruersa: sed fide recta, que per dilectionem operatur; sine qua nullus saluari potest. Adhereamus ei, quia bonum est ei adherere; et in illo ponamus totam spem nostram, totum desiderium nostrum, confidentes in illum qui suscitauit eum a mortuis, quia et suscitabit  mortalia corpora nostra, et consedere nos faciet cum illo in dextera sua. Quod ipse nobis per eumdem Filium suum Dominum nostrum prestare dignetur, qui uiuit et regnat cum eodem Patre in unitate Spiritus sancti Deus, per omnia secula seculorum. Amen.



632 SERMO XI. In uers. 3-6 cap. Xu Ioannis.

1. Cum a discipulo ueritatis scriptum non ambigimus esse, Qui parce seminat, parce et metet : dum in agro dominico tanquam agricole sumus constituti, pro uiribus seminare debemus; ut cum messionis tempus aduenerit, centuplum accipiamus in fructuum perceptione, quam expendimus  in semine. Nam quod hic dicit, seminat, ex caritate proprie dicitur seminare: quia qui semen ad hoc spargit ut colligat, adhuc caret ad tempus modicum, ut in tempore messis gaudeat in aceruo. Itaque licet pauper et inops, ex meo modico semine cupienti dabo ex caritate, ut a Domino meo Iesu Christo merear recipere multiplicationem beatitudinis eterne. Non parce seminat, qui parum habens, parum largitur, cum animus promptus sit, si plus haberet: large dat, qui affectum largiendi habet, etsi nichil habet quod largiri possit. Nos ergo illam pecuniam, quam erogandam a Domino accepimus, ad usuram erogare simus parati cupientibus eam. Sed rogo ne aliquis uestrum timeat de retributione  usure; quia hec usura non euacuat diuites, sed bonis ditat, et replet egenum et pauperem. ueniat ergo ad hanc pecuniam sitiens, ad Euangelium beati Ioannis, et hauriat cum gaudio de fontibus Saluatoris, qui dixit discipulis suis: uos iam mundi estis propter sermonem quem locutus sum uobis. Et est sensus. uos estis mundi, sed iterum estis mundandi, ut fructum plus afferatis. Mundi estis non propter Baptismum, sed propter sermonem quem locutus sum uobis. O quam bonus sermo, qui lauat mentium sordes, interioris et exterioris hominis purificat actiones, uulnera sanat, cicatrices solidat: qui suscitat de terra inopem, et de stercore erigit pauperem, ut collocet eum cum principibus celi, cum possessoribus paradisi! O quam pretiosus sermo,  imo quam pretiosus thesaurus, qui suum possessorem didicit ditare, ut de consortibus iumentorum, consortem faciat Angelorum! Felix sermo et omni acceptione dignus. Quis est iste tante beatitudinis sermo? Audi, si illum obseruare desideras: sed precipio ut illum ad usuram erogare non differas. Est ualde nobilis possessio, que erogata suscipit incrementum, et auarum dedignatur possessorem: nisi erogetur, cito minuitur. Largitate gaudet, tenacitatem fugit; omnino non uult abscondi sub modio, sed super candelabrum poni, ut omnibus eius pulchritudo appareat. Splendor eius tanquam lampades ignis atque flammarum, quas aque multe non possunt exstingere . Si dederit homo totam substantiam domus sue pro hac possessione, quasi nichil despiciet eam.

 2. Hec, inquam, est caritas; quia in quocunque abundauerit amor eternorum, mox labentium rerum possessio cuncta uilescit, et sola caritas scilicet Christi dulcescit, qui dicit: Mandatum nouum do uobis, ut diligatis inuicem sicut dilexi uos . Hic est sermo ille, de quo dixit Dominus: uos mundi estis propter sermonem quem locutus sum uobis, id est propter caritatem, quam commendaui uobis; et quia mundi estis, manete in me, et ego in uobis. Manete, inquit Dominus iehsu discipulis suis, in me, et ego manebo in uobis. iehsu, inquam, dulcis, iehsu delectabilis, omni uirtute preditus, omni speciositate redimitus. Dulcis super mel et fauum, speciosus forma super filios hominum: cuius dulcedine Angeli inebriantur, cuius pulchritudinem  sol et luna mirantur. Iste talis ac tantus dixit discipulis suis, et per eos cunctis fidelibus suis. Manete in me, et ego manebo in uobis. O quam magna sublimitas! o magne sublimitatis auctoritas! hominem habitare cum Angelis, terram et puluerem eleuari in celos, hominem tolli de stercore iumen torum, et aggregari cetibus Angelorum! imo creaturam manere in Creatore, facturam in Factore, redemptum in Redemptore, seruum in Domino, peccatorem in Iusto, factum ex limo in eo qui omnia facit ex nichilo; transitorium in Aeterno, miserum in summe Beato, imo in eo qui omnino beat beata, et cuncta sanctificat sancta, qui est ueritas et uita et gloria sempiterna, gaudium mundi, iucunditas  celi, dulcedo paradis et beata eternitas, et eterna felicitas, Christus scilicet Dominus iehsu!

633 3. O mira et inexhausta bonitas! o inaudita et inestimabilis pietas! quis unquam, fratres mei, quis, dilectissimi mei, amantissimi mei, conserui mei, serui Domini Iesu Christi, et propter ipsum domini mei, poterit explicare sermone, aut stylo exarare et graphio, quanta pietate auctor pietatis redundet, quanta largitate bonitatis ipse auctor exuberet? Mihi credite, fratres, si omnes homines niterentur et Angeli, fontis tante pietatis non possent haurire uobis etiam unam minimam guttam, habito respectu ad ipsam abundantiam pietatis. Hec est, inquam, maxime immensitas pietatis, ingens  eminentia bonitatis, quod Creator omnium Deus seipsum exinaniuit, formam serui suscepit, in similitudine hominum factus, et habitu inuentus ut homo: manens Deus in homine, ut homo maneret in Deo; uita mortem assumens, ut sibi mors assumeret uitam. Utinam huius abundantia pietatis sic fragraret quotidie in naribus nostris, ut in ueritate dicere possemus cum sponsa in Canticis: Fasciculum myrrhe dilecti semper supra meum pectus portabo . O dulcis sarcina! o felix medicina!

4. Hec sarcina, fratres mei, crux ipsa beata, scilicet passio Christi, baiulum suum non grauat, sed leuat; non deprimit, sed extollit; non quassat, sed erigit, et portat portantem, ubi Christus est in gloria Patris. Hec est, inquam, dulcissima medicina, que morbum omnem expellit, uires atque uirtutes  non habenti acquirit; que non solum sanat egrotos, sed etiam uiuificat mortuos. Mihi meus auditor credat, imo mihi credat crucis amator, iam non ledetur a morte secunda, si in hac uita usus fuerit tali medicina. Hoc est illud lignum propheticum, quod est inter iuncturas edificiorum; quia ipsa crux gloriosa terram conglutinat celo, hominem consociat angelo, et peccatorem sic reconciliat Deo, ut ipse Deus manere dignetur in eo, et ipse manere mereatur in Deo suo. O summum tripudium, o tripudians gaudium, iucunda letitia, et iucunditas leta, hominem manere in Deo, et Deum in homine, in redempto Redemptorem, et in Redemptore redemptum! Ad hanc summe iucunditatis letitiam, perpetuitatis letissime gloriam, ipse glorie auctor, beatitudinis  dator, salus eterna, uita beata, felix eternitas, secura tranquillitas, totus dulcis, totus desiderabilis, inuitat Apostolos suos, instigat monachos suos, cunctum populum christianum omne collegium sanctum, eis blandiens atque demulcens, consolans et confortans, hortans et dicens: Manete in me, et ego in uobis. Et est sensus: uos qui mundi estis, qui loti estis, qui sanctificati estis per canalem lapideum, per Baptismi sacramentum, per uirtutum triclinium, per dilectionis preconium, in me estis; sed rogo ut in me manere debeatis. Si in me manseritis, et ego manebo in uobis. Si in me manseritis in isto breui tempore, manebo uobiscum in eternitate. Qui manet in me per exhibitionem dilectionis, et ego manebo in eo per premium eterne felicitatis. Ego diligentes me diligo,  et qui me dilexerint in hac uita, me inuenient post hanc uitam, ut ubi sum ego, et illi sint mecum. Qui me non dilexerit, procul dubio non inueniet me ad premium, sed inueniet me ad supplicium. uos autem, discipuli mei, amici mei, in mea dilectione manete: non uos terreat mee humanitatis passio, crucis suspensio, tormenta carnificum, crucis supplicium, nec mee depositio carnis, nec mausoleum mee mortalitatis. In uobis fides inuicta permaneat, spes ipsa non langueat, de me igne in uobis caritas flammescat. Manete in me per fidem, spem et caritatem: et ego manebo in uobis per fructum fidei, spei et caritatis. Et si in me non manseritis, nec ego manebo in uobis.

 5. Audistis, karissimi, quid ipsa ueritas dicit; que mentiri non potest, que nunquam fallit, nec fallere nouit. Ait enim: Si quis in me non manserit, mittetur foras; et tormentorum ministri eum mittent in ignem, et ardebit. Unde rogo, dilectissimi fratres, ut unusquisque uestrum intret in cubiculum suum, scopet conscientiam suam: se querat in angulis cordis, circumeat latebras mentis. Si se in Christo manere inuenerit, gaudeat: si se a Christo abesse senserit, gemat et doleat, ploret et plangat; timeat et perhorrescat, ne sequestretur a consortio sanctorum, et 634 mittatur semper arsurus in ignem eternum. Manete in me. Heu, dilectissimi fratres,  quanti miseri, quanti infelices, qui ad Iesum ueniunt: sed lethiferi ueneno serpentis percussi, diabolica fraude decepti, cecitate mentis obducti, malitia deprauati, abnegant contubernium Christi, amicitiam Redemptoris abdicant propter amorem mundi, et ceruices quas Deo humiliare solebant, ipso mundi Creatore iam spreto, diabolo non uerentur inclinare! Heu, quanti post gloriosos agones de ipso principe mundi legitime triumphatos, fugienti terga dederunt, et uictores iam uicto se sponte curuarunt! Quanti ad monasterium ueniunt, ut in eo monastice uiuant, humilitatis pretendentes indicia, omnia in pace illata sustinentes conuicia; tanquam boni milites Christi ad omne opus bonum parati: qui post gaudia uite contemplatiue, post prelibationem iucunditatis  melliflue, sue professionis obliti, uelut sues ab ipso proposito ad uolutabrum redeunt luti; et ea que dudum uomuerant, tanquam canes redeuntes ad uomitum, in uentrem traiiciunt! Isti tales recedunt a Christo, quia recesserunt a proposito sancto. Si pactum quod cum Christo pepigerant, obseruarent, uenena iam uomita subsannarent: et ideo cum Christo non merentur manere, quia pactum Domini non timuerunt infirmare.

6. Sed utinam scirent et intelligerent, quante sit amaritudinis fontem relinquere uite, auctorem iucunditatis melliflue, Dominum mundi, decus paradisi, gaudium eternum Dominum Iesum Christum, qui nos a morte roseo saluauit sanguine suo. Si cito sensisses quantum parabas offendere:

 Non tegeret uultus cortice, Myrrha  , tuos. 
O quam misera commutatio, o quam ceca cupiditas, que uirginem facit tabesam  puellam prostibulam; et mulierem uertit in arborem, regulam in apostasiam, disciplinam sanctam in lasciuiam prauam, claustrum regulare in campos licentie, castitatem in impetiginem, monachum in morionem, directum in prauum, planum in asperum, filium Dei in filium diaboli! Hec, fratres mei, non est mutatio dextere Excelsi! O quam amara mutatio, o quam dura translatio, a Christo recedere et diabolo adherere; spernere Redemptorem, et diligere peremptorem; relinquere uestigia Christi, et ire per seua meandra diaboli;  relinquere uiam que ducit ad uitam, et ire per uiam que ducit ad mortem! Quicunque ille est qui sic commutatus est, ad uerba mea inclinet animum, et non dedignetur audire consilium bonum. Peccasti? quiesce; ne adiicias ultra . Sic dicit Sanctus Isrel: Si reuertimini et quiescatis, salui eritis; quia exspectat uos Dominus ut misereatur uestri . Reuertere ergo ad Dominum Deum tuum, et placabilis erit super malitiam tuam. Reuertere ad Dominum uia qua uenitur ad ipsum: uia cordis, uia oris, uia operis, uia timoris, uia doloris, et uia amoris, uia cordis contriti, uia confitentis labii, et uia operis recti. uia timoris, ne protraharis  ad supplicium; uia doloris, quia sic offendisti Christum; uia amoris, ut ipsum iam Christum perfecte diligas, qui tamdiu ad penitentiam te patienter exspectat. Geme, dole, plange, plora. Non parcas tibi, ut tibi Dominus parcat. Noli indulgere tibi, ut tibi Dominus indulgere dignetur. Succinge lumbos tuos, rade capillos tuos, induere sacco, puluescere humo, et dic Christo Domino tuo, Deo tuo: O Iesu bone, miserere mei. Esto mihi iehsu, esto mihi Saluator meus; miserere mei, qui pro me pium cruorem fudisti. Non intres in iudicium cum seruo tuo, quia nullus iustificabitur homo, nisi per teipsum ei peccatorum suorum tribuatur remissio. Non me tua iudiciaria sententia premat, quem tua multa pietas leuat. Qui resuscitasti Lazarum iam fetentem,  resuscita et me peccatorem iam confitentem. Qui pepercisti peccatrici Marie, parce peccatrici anime mee. Qui letificasti animam crucifixi Latronis, letifica animam mei peccatoris. Si sic feceris, adhuc cum Christo manebis, qui dicit: Manete in me, et ego in uobis. Ipse enim caritas est; et qui manet in caritate, in Deo manet et ipse in eo .

7. Notandum uero est, quod aliud est manere in illo, et aliud est manere cum illo: aliud est manere iuxta eum, aliud manere longe ab eo. Primum partim est in uia, et partim in patria: 635 secundum, totum est in patria: tertium totum est in hoc seculo et quartum totum in inferno. uideamus ergo quid  sit manere in eo, ut in eo manere delectet; ut non longe post futurum mereamur cum illo manere. In illo manere est ex amore illi soli adherere, ipsum ex toto corde diligere, illius precepta in omnibus et per omnia obseruare, eius amori nichil preponere, et pro illius amore cuncta nec nata etiam reputare. Ille non dubitet manere in Christo, cui preter ipsum cuncta uilescunt, et ei ipse solus dulcescit. O quanta felicitate dotatur, quanta beatitudine fecundatur, cui preter Christum omnia uilescunt, et ipse Christus solus mellescit! Ipse Christus solus sic in cordibus nostris fauescat, et cuncta transitoria nobis fellescant, ut nil preter illum nobis iam libeat, nec libescere iam ualeat. Ut ergo, fratres mei, in Christo et cum Christo mereamur manere, ipse Christus  lux uera, bonitas et uita, gaudium mundi, pietas immensa, sit totum desiderium nostrum, et omnis spes nostra: ut certi simus quia adhuc cum Christo manebimus, et ubi tunc est, et nos cum illo erimus.

8. Sed qui dicit se in Christo manere, debet ambulare sicut ille ambulauit . Iam non manet in illo, qui exorbitat ab itinere suo. Nemo se decipiat, nemo se seducat, nemo in religiosa ueste confidat. Non enim uestis religiosa, sed mentium munditia monachum facit: non capitis abrasio, sed Christi dilectio probatum monachum reddit. Ait Dominus iehsu: Si quis uult uenire post me, abneget semetipsum : quia nisi quis a semetipso  deficiat, ad Christum regem sublimem non appropinquat. Felix propter Christum abdicatio sui! quam qui perfecte non habet, se Christo ad purum placere non existimet. Frustra enim Christo placere se credat, qui seipsum propter ipsum Christum non abiicit. Et perfecte se nouerit illi placere, qui perfecte iam propter ipsum se didicerit abdicare. Ut ergo Christo placere possimus, necessaria nobis est abdicatio nostri; quantum nostra ualetudo permittit, non quantum odium nostri, lancea peccatorum perfossa, in nos quandoque manus iniicere gestierit: maxime duntaxat in alimentis sumendis, ubi conseruandus est uigor nature, et non sequendus est appetitus illecebrose gule. Contra uitia que de lumbis carneis pugnantia procedunt, palmatiue belligerare nequimus,  nisi prius appetitum gule restringamus fortiter contusione abstinentie. Post contusionem gule appetitus, maxima cautela nobis est adhibenda, ne nos humane laudis muscipula capiat, et uenenum laudis morbose in arcam nostri cordis cauterium despumans fumum faciat, factumque derelinquat. Quidquid de nobis laudis aura crebuerit, quidquid adulantium fauor demulserit, uirtutum imperatrix humilitas, arcam mentis nostre non deserat: ne tortuosus serpens, qui quandoque latitat in herbis uirentibus, in humanis scilicet fauoribus, iuxta illud peticum,

Frigidus, o pueri, fugite hinc! latet anguis in herba, 
 suis dentibus uenenosis nos capiat, captos perimat et occidat. Igitur humilitatem magnam teneamus in omnibus, ut in humilitatis auctore manere possimus, et quantocius cum ipso esse, et cum ipso regnare ualeamus. Omnis enim qui in illo manet ex dilectione, non dubitet, non hesitet: cum illo manebit ex dilectionis retributione.

9. uidimus quid sit manere in illo: nunc quid sit manere cum illo necesse est uideamus. Manere cum illo est esse ubi ille est; cum illo in gloria felici gaudere, in throno perennitatis regnare, illum facie ad faciem contemplari, sicut faciunt Angeli sancti, et post resurrectionem corporum eum uisuri sunt omnes electi, iuxta illud Apostoli: Cum enim apparuerit  Christus uita nostra, tunc et uos apparebitis cum illo in gloria . Manere iuxta eum, et non in illo nec cum illo, est non esse in uia fidei, spei et caritatis, sed in uia erroris; non esse in uia precepti, sed in uia peccati. Iste, inquam, si non est in Christo uel cum Christo, tum iuxta eum est: quia cito potest errorem deserere, et in Christo per fidem, spem et caritatem continuo feruere. Liberum arbitrium habet; illud ad diligendum Deum dirigere potest. Pulsat Dominus ostium eius: illi aperiat, et intrabit Dominus ad eum, in eo manebit, et ipse in eo. Manere longe ab eo est per sententiam 636 damnationis ab eo recessisse, quamuis et alio modo utrumque possit intelligi. Nos ergo in illo maneamus, ut fructum boni operis semper facere  mereamur. Aliter enim, nisi in illo manserimus, fructum facere nequimus. Ipsa ueritas dicit, et mutari non potest: Sicut palmes non potest ferre fructum, nisi manserit in uite: sic nec uos, nisi in me manseritis: et, Si quis in me non manserit, mittetur foras sicut palmes, et arescet: et colligent eum, et in ignem mittent, et ardet. ualde enim timendum est illud quod sequitur: Si quis in me non manserit, etc. Si quis non manserit in Domino Iesu Christo, expelletur de consortio sanctorum, arescet pre timore et exspectatione damnationis perpetue: et ministri tartarei apprehendent illum, et in ignem mittent perpetuum sine fine arsurum. Ab hac damnatione perpetua glorie perpetue auctor nos liberet iehsu Christus Dominus noster, qui cum Patre et Spiritu  sancto uiuit et regnat Deus benedictus in secula seculorum. Amen.



SERMO XII. In uers. 7-9 cap. Xu Ioannis

1. Omnis qui uiam ueritatis gestit arripere, constat esse perequum ut ad precepta ueritatis manum cordis extendat, et in eis fideliter uiuat: ut ipsa manus sit plena hyacinthis, et uenter eius eburneus distinctus sapphiris; et uerbum uerbi, preceptum Christi in pyxide mentis per amorem contineat, et foris ipse flos uerbi per augmentum boni operis redoleat. Profecto quem sic esse constabit, a Deo quidquid sibi profuturum petierit, necessario impetrabit. Ipsa regula ueritatis, omnis forma sanctitatis  sanxit in perpetuum, nec ualebit abrogari, nec de libro iam mutari ueritatis sanctio. Ait enim iehsu meus, imo ait Deus meus, ueritatis firmitas, falsitatis auulsio, peccatorum ultio, uia uie, uita uite, totus dulcis, totus bonus, totus uerax, totus uerus; ait enim: Si in me manseritis, et uerba mea in uobis manserint, quodcunque uolueritis, petetis, et fiet uobis. Magna sunt dona que ueritas ipsa promittit, que nullos fallere nouit. Quodcunque uolueritis, inquit Dominus iehsu, petetis, et fiet uobis: ita duntaxat si in me manseritis, et uerba mea in uobis manserint. Ac si dicat: Si in me manseritis per dilectionem, et uerba mea in uobis manserint per operis exsecutionem, quodcunque uolueritis, anime pertinens ad profectum, petite non hesitantes, et  impetrabitis accipientes. Illa duo prima necessario sibi famulantur ad inuicem, nec unum alterius absentiam patitur: et qualis eorum parilitas fuerit, per enthymema cognoscitur. Si aliquis manet in Christo, necessario sequitur ut Christi precepta manere debeant in eodem. Et quodlibet istorum hoc unum concludit. Petat a Christo quodcunque uoluerit, et habebit. Necessaria uidetur talis illatio. Iste manet in Christo; ergo quidquid ab eo ad talem prouectum petierit, impetrabit. Similiter et hec alia: uerba Christi manent in isto: ergo, etc.

2. uerumtamen dicere possumus: si per uim copulatiue coniunctionis dialecticus latrator obsistat, que nodum ponit inter paria, nec inter partem et  totum, sed inter totum et partem, et inter opposita et contraria, et inter excedentia et excessa: dicimus itaque quod quidam manent in Christo, et uerba eius manent in eisdem; alii manent in Deo, sed uerba Dei non manent in eis. Ille qui manet in Christo, et uerba Christi in eo, doctor est ecclesiasticus, qui per eruditionem doctrine auditoribus suis habet unde proferat noua et uetera, fructus scilicet auctoritatum ueteris et Noui Testamenti; et bona que discipulis predicat, pie et deuote uiuendo in suis factis ostendat. Alius enim per doctrinam uerbum Dei non habet, et tamen in Christo manet per bonam uitam. Iste profecto, etsi mandatum Christi non habet in libro, habet tamen in corde caritate dilatato. Isti tales, quam felices, quam beati! Horum  quidem talium est regnum celorum. Alius qui uerbum Dei habet, et illud opere non exercet, monachus est religionis sophistice, sub pretextu sanctitatis palliate: qui ei quod ex Regula Benedicti didicit, peruerse uiuendo contradicit. Iste talis non manet in Christo, nec Christi uerba manent in eo; quia nec Christum amat, nec eius precepta obseruat, quamuis et Christum amare, 637 et eius precepta seruare se fingat. Sed qualis iste miser fuerit, dies Domini declarabit, ubi non esse poterit simulatio religionis, nec fictio sanctitatis, nec sermo sophisticus, nec syllogismus uersutus. Omnia nuda erunt et aperta Iesu iudici uere iudicanti districte, non de facto tantum peruerso, sed etiam de uerbo otioso; non tantum de incessu pedum, nec de labore  manuum, sed etiam de iactu oculorum.

3. Penset ergo qui talis est, ad quid monachus effectus est. Lauit pedes suos, quomodo reinquinare presumit? Exspoliauit se tunica, quomodo se reinduit illa? Si mutauit habitum, cur non mutauit et animum? Si foris albescit, cur intus nigrescit? Si illum foris uestis alba decorat, cur illum intus cauterium conscientie deturpat? Si studere silentio debet, cur loquacitate gaudet? Qui contemptum promisit mundi, cur illi ulterius placere contendit? Christo placere contendat, contemnere mundum non differat, quod promisit attendat, Iesum super omnia diligat, nichil eius amori preponat, illius timorem ubicunque fuerit, sederit uel ierit, loquens uel tacens, esuriens uel sitiens, bibens uel comedens, infirmus  uel sanus, ante oculos habeat. in quo est fiducia fortitudinis, spes eterne beatitudinis, fiducia uenie, certitudo glorie, peccatorum remissio, glorie largitio, ac letitie acquisitio, summi et ueri Dei perfruitio. Beatus uir, ait Propheta, qui timet Dominum; in mandatis eius cupit nimis. Potens in terra erit semen eius , et ipse a Domino benedicetur. Illa beatitudo perpetua sempiterneque dulcedinis multitudo, et eterna et iucunda uisio Dei, est illud donum quod petunt a Christo illi qui manent in Christo. Si manes in Christo, id est, si corde puro et conscientia pura fundaris in Christi caritate, nil tibi nisi Christus satisfacere poterit, nec aliud nisi ipsum petere iam ualebis. Quodcunque  inquit Dominus iehsu: salus que nunquam finitur, uita que nunquam moritur, iucunditas summa, paradisi gloria, omni melle dulcior, quolibet nectare suauior, gemmis et auro pretiosior, inquit, inquam, dilectoribus suis: Quodcumque uolueritis, petetis, ei fiet uobis. Magnum est illud quod dicit.

4. Sed notandum est quod uniuersale, Quodcumque, non continet omnia, sed illum tantum qui continet uniuersa; qui sic habet esse, ut uerum semper sit esse: ante omnia tempora Deus de Deo, in fine temporum natus ex uirgine homo, salus eterna credentium omnium, spes et refugium timentium eum. Hoc est illud solum, quod petunt electi, quibus nil satisfacere potest preter Deum qui omnia continet: qui gemunt et lugent, quod Iesum beatitudinis auctorem non uident, qui  non quod delectet aspiciunt. Quibus tristia sunt omnia que occurrunt, qui Dominum Iesum querunt, et non inueniunt; et uocant, et non respondet; ad lacrymas doloris amicas se conuertunt; et quem gressu pedum sequi non possunt, lacrymis et gemitibus prosequuntur. Felix talium uita, beatus talium cursus, cuius meta tale et tantum uexillum habere meretur. Hoc non datur pigris, negligentes non capiunt, claudis negatur: soli currenti per latitudinem caritatis debetur. Unusquisque nostrum considerare non cesset, qualiter in stadio mandatorum Dei currat, qualiter in agone christiano contra leonem rugientem contendat. Neminem uestrum credo latere, non aliquem posse saluari, nisi qui Domino Iesu fidelis perseuerauerit usque ad egressum de habitaculo  corporis; nec ad brauium eterne dulcedinis peruenire, qui antequam ad metas ueniat, in cursu deficiat. Stadium nostrum est obseruantia mandatorum Dei: finis stadii nostri est caritas, iuxta illud Apostoli, Finis legis est caritas . Finis stadii nostri est ipsa caritas, non qua diligimus Deum, sed qua possidemus Deum: non ea qua diligitur Deus, sed ea que est ipse Deus. In stadio mandatorum Dei alius bene currere incipit, et antequam ad metas ueniat deficit. Alius pigre incipit, et postea ad metas uelociter currit. Alius et uelociter incipit, et uelociter perficit. Alius pigre incipit, et in pigritia sua semper persistit. Duobus istorum brauium debetur: scilicet pigre incipienti, et postea uelociter peruenienti; alteri et agiliter incipienti, et uelociter  peruenienti.

638 5. Multi enim ad monasterium ueniunt, ut ibi glorianter uiuant: qui male incipiunt et male consummant, semper uagi et nunquam stabiles; semper cum non habent quod uolunt, murmurosi et detractores, cellulariis a tergo benedicentes, eos cum quibus uiuunt fratres suos iniuriis afficientes, moribus indisciplinati, gestu et actu inordinati, habitu elati, moribus inepti, bonis prestitis semper ingrati. Isti brauium eterne beatitudinis non merebuntur habere, quia in stadium mandatorum Dei gressum rectum figere noluere. Istis enim forma sanctitatis ad perfectum non erit, quos morum prauitas per inobedientie uenena confundit. In istis talibus uerba  Christi non manent, quia precepta Christi, que sciunt uel audiunt, uentorum uanitati dedicarunt, iussa Domini contemnentes, cenacula uentris amantes: ipsum uero Deum scilicet eternum, Deum omnipotentem, calcibus nequitie et malitie percutientes, odientes proximum, abnegantes Dominum Iesum Christum; non obseruantes quod coram omnibus sanctis in die consecrationis sue illi promiserunt. Nouerit qui talis est, se esse damnandum a Deo quem irridet. Alius ad monasterium uenit, ut peccata que commisit in seculo, punire ualeat in monasterio. Sed postquam ingressus fuerit, non solum que commisit, dolendo non diluit; sed insuper alia forsitan grauiora committit. Sed postea magno dolore compungitur, magno pudore prosternitur:  et quia peccata que fecit, bene uiuendo non diluit, sed insuper enormiora presumpsit; tunc ad memoriam reuocat quanta in peccatoribus sit seueritas iudicis, quanta in ipsis damnatis sit ipsa pena damnationis. Insuper et considerat quanta sit misericordia Redemptoris circa penitentes, benignitas circa recte uiuentes. Tunc omne malum quod fecit enumerat, tunc tristia queque ante oculos mentis aceruat. Doloribus agitatur, tantis suppliciis angustiatur, quantis arctari in ipsis infernalibus penis pertimescit, quantis cruciari in camino ignis et sulphuris perhorrescit. Tunc enim nichil quod delectet aspicit, tunc triste est quod occurrit: tunc lacrymis et doloribus punit, quod cum delectationibus perpetrauit. Tunc qualiter Domino Christo placere possit, contendit,  et ieiuniis et orationibus uacans, soli Deo placere desiderat. Qui talis est, petat a Domino quidquid uoluerit; non dubitet, impetrabit.

6. Nos ergo, fratres karissimi mei, quos Christus proprio cruore redemit, ipsum sui sanguinis largitorem, humani generis Saluatorem, sine modo, ultra modum, de omni corde, de omni mente, totis uiribus, totis medullis cordis diligamus, timeamus et amemus, et eius discipulatui inhereamus. ualde est enim dulce et delectabile, letabundum et iucundum, fieri discipulum Christi. In hoc enim, ait Dominus iehsu discipulis suis. clarificatus et Pater meus, ut fructum plurimum afferatis, et efficiamini mei discipuli. Nos igitur qui christiani uocamur et sumus,  in Ecclesia Christi tanquam in agro sumus constituti. Alii fructum afferunt; alii in sterilitate persistunt: alii tenues et pauculos fructus faciunt, semper pigri, semper negligentes, pigri ad orationem, tardi ad lectionem; ad uigilias longo somno depressi; ad laborem nimium teneri et delicati. In his non ualde clarificatur Pater Domini nostri Iesu Christi; quia nec plurimum afferunt fructum, nec discipuli Christi esse probantur. Alii dulces fructus producunt in fertilitatis abundantia; dulces, inquam, Deo, et dulces hominibus. Hi clarificant Deum, et Deus clarificabit eos in die retributionis operum, in die collectionis frugum nouarum, quando uenient cum exsultatione portantes manipulos suos. Hi sunt mites et humiles, deuoti et obedientes. Ad uigilias uigiles,  ad omne opus bonum feruentes, in oratione sublimes, et lectione sacra subtiles, in meditationibus suspirantes, et in contemplationibus gementes et flentes: seminantes quidem in lacrymis; sed gaudeant et exsultent, quia in gaudiis metent eternis.

7. Alii sunt qui non faciunt fructum, sed frondes tantum producunt et folia. Hi sunt qui speciem sanctitatis habent; sed fructum sanctitatis non habent. Ad horum radicem securis posita est. Utquid terram occupant? Excidantur, et in ignem mittantur. Infructuosis arboribus dura et amara sententia datur. Omnis arbor, inquit Dominus 639 iehsu, que non facit fructum bonum, excidetur, et in ignem mittetur . Timeant ergo arbores infructuose, hypocrite, dealbata sepulcra, tumba sculpta et bene  polita. Exstirpent quod latet intrinsecus: confiteantur, et sanentur. Mutent fortitudinem suam, mutent conscientiam suam, conscientie sanent cauterium, et in uia mandatorum Dei dirigant gressum, et faciant fructum; ut per illos Pater clarificetur in Filio, et Christus in Patre suo, et ipsi clarificentur in Patre, et Filio, et Spiritu sancto. Felix ille, beatus ille, per quem Deus Pater clarificatur, per quem Christus laudatur, et Spiritus sanctus glorificatur. O nimis felix, cuius uita et mores laudes intonant Creatori! O uirum beatum, cuius anima suo famulatur Creatori! O beata anima, que suo pro uiribus placere satagit Redemptori! Benedicta sit anima illa, cui est tota dilectio Christus, cui nil satisfacere potest preter ipsum, qui pro eius amore occisus est;  que nil preter Christum diligere nouit, qui dilexit nos, et lauit nos a peccatis nostris in sanguine suo, et dedit semetipsum redemptionem pro nobis, ut nos per sanguinem suum adoptaret in filios Dei. Per omnia sit benedictus Christus, qui sic dilexit genus humanum, sicut Pater dilexit eum. Ipse enim dicit: Sicut dilexit me Pater, et ego dilexi uos. O chara caritas, o eterna ueritas, o dulcis eternitas, o beata felicitas, o decus Angelorum, o splendor sanctorum, Iesu bone, Iesu sancte, uita immaculata, uita eterna, salus incorrupta, perpetua gloria, totus dulcis, totus amabilis! quomodo nos amasti, quomodo nos dilexisti, qui te ipsum in mortem dedisti! Amor tuus nesciuit habere modum; et mensuram tua, o Christe, caritas tenere non potuit. Sicut dilexit  me Pater, inquis, et ego dilexi uos. Utinam et ego essem quem diligeret Dominus meus! utinam audissem ex ore Domini mei, Sicut dilexit me Pater, et ego dilexi te! Quid mihi iam deesse posset, si me diligeret iehsu meus? meus, inquam, et utinam meus! O felices diuitie! o opes beate, possidere Iesum, possidere Dominum Christum!

8. Illum, mi lector, posside per amorem, et sic illum possidebis eternaliter per amoris retributionem. Ipsa ueritas ait: Ego diligentem me diligo; et qui dilexerit me, diligetur a Patre meo, et ego diligam eum, et manifestabo ei me ipsum . Quantus fuerit amor, quem circa nos Christus moriendo exhibuit, enarrare non sufficit aliquis uiuens: lacryme  dicant, quia uoces explicare non queunt. Sicut dilexit me Pater, et ego dilexi uos. uideamus quomodo eum Deus Pater dilexerit, et quomodo nos dilexerit ipse. Ait enim Apostolus: Christus factus est pro nobis obediens usque ad mortem, mortem autem crucis: propter quod et Deus exaltauit illum, et donauit illi nomen quod est super omne nomen; ut in nomine Iesu omne genu flectatur, celestium, terrestrium et infernorum . Et propheta loquens de eo ad Patrem, ait: Omnia subiecisti sub pedibus eius: oues et boues uniuersas, insuper et pecora campi; uolucres celi et pisces maris, qui perrambulant semitas maris . Ecce quomodo dilexit Deus Pater Filium: et ipse non iudicat quemquam, sed iudicium omne dedit Filio suo , et dedit illi nomen quod est super omne nomen, ut in nomine eius, quod dicitur Iesu, omne genu flectatur, celestium, terrestrium et infernorum, id est omnis creatura celestis, ut sunt Angeli, Archangeli, Throni, Dominationes, Principatus et Potestates, uirtutes, Cherubim, et Seraphim, et omnis celicus ordo, et omnis creatura terrestris. Et non solum homines, sed et bruta animalia audito nomine Christi contremiscunt, insuper et omnis infernalis creatura tremit et contremiscit ad tanti nos minis inuocationem. Magna est igitur dilectio Patris in Filium, cum sic eum sublimauerit, cum sic eum exaltauerit, ut omnia subiiciat sub pedibus eius, ut omnia supponat ditioni eius.

9. uidimus, quomodo Pater dilexit Christum:  nunc superest ut uideamus quomodo nos dilexit Christus. Sed quis, inquam, ualebit explicare? Quis unquam enodare sermone amoris abundantiam, caritatis eminentiam, quam habuit Christus in nobis, qui dilexit nos, et lauit nos a peccatis nostris in sanguine suo: qui mortem nostram sua morte destruxit, pro nobis eligens mori, ut nos 640 a morte liberaret eterna, et nos illuc attraheret, ubi ipse est in gloria Patris? Ait enim, uolo, Pater, ut ubi ego sum, illic sit et minister meus . Ecce quomodo dilexit nos. Pro nobis elegit mori, ne nos morte damnaremur eterna. Resurrexit a mortuis, ut sue nos resurrectionis tribueret esse participes. Ascendit in celum, ut nos proueheret ad palatia celi; et sedet ad dexteram Patris collocans, coronans,  et letificans illic, quos proprio cruore redemit, quos glutino sibi caritatis asseruit secum in eadem dextera Patris. Ipsum igitur Christum sine modo, ultra modum, absque meta, ultra metam, assidue, continue, toto corde, tota mente, totis uiribus, totis uirtutibus diligamus, ueneremur, et amemus; ut ad ipsum, et cum ipso peruenire et regnare ualeamus, qui cum Patre uiuit Deus et cum sancto Flamine, benedictus omni tempore seculi. Amen.



SERMO XIII. In uers. 9-13 cap. Xu Ioannis.

1. De dilectione Dei quo plus bibo, plus sitio: et ea saturari non possum, nec ego, nec aliquis perfecte diligens Christum. Ipsa quo plus editur, plus  famem exauget; et quanto plus ipsa bibitur, plus sitim incendit: ipsam quam inhabitat mentem sic inebriat, ut nil iam querat uel diligat, nec diligere possit nec ualeat preter eum qui sic mundum dilexit, ut Filium suum unigenitum daret, ut omnis qui credit et diligit illum non moriatur, sed uiuat cum eo. Ad hanc nos dilectionem auctor ipse inestimabilis caritatis inuitat: in ea nos manere precatur et rogat. Ait enim, Manete in dilectione mea: ac sic aperte dicat, Quia ego ea dilectione, qua me Pater diligit, uos diligo; eadem dilectione me uos diligere rogo. Et quoniam dilectio uestra me usque ad mortem perduxit, sed neque mors crudelissima ipsa a uestra caritate me seiunxit; me diligite, et in mea dilectione manete. Sed qualiter in eius dilectione  manere debeamus, sequitur et dicit: Si precepta mea seruaueritis, manebitis in mea dilectione: sicut Patris mei precepta seruaui, et maneo in eius dilectione. Qui habet aures audiendi, audiat: et qui habet cor intelligendi, intelligat. Mensuram nostre possibilitatis uidetur excedere, uires animi et corporis ac nisus supergreditur uniuersos. Preceptum quod nobis Dominus imperat, consilium est nostre salutis, quod ipse auctor nostre salutis nobis accommodat. Quis unquam hominum, ex apostatica radice primi parentis exortus, potuit, uel poterit sine aliquo transgressionis neuo, cum omni officio caritatis inconcussa et immaculata Christi obseruare precepta: sicut ipse in totum et in partem sui Patris seruauit mandata, qui peccatum non fecit, nec unquam peccare  potuit, nec peccare etiam uoluit? Non est in filiis hominum magnus uel paruus, tanta preditus sanctitate, nec tante religionis priuilegiatus honore, qui non in peccatis fuerit conceptus, preter Matrem Immaculati peccatum non facientis, sed peccata mundi tollentis; de qua, cum de peccatis agitur, nullam prorsus uolo habere questionem. Unde non immerito nullus tante sanctitatis fulget prerogatiua, qui in omnibus et per omnia istud sicut iam ualeat obseruare, ita duntaxat si fuerit expressiuum quantitatis.

2. Sed notandum est quod hoc aduerbium sicut, non hic quantitatis, sed qualitatis similitudinem notat, sicut superius assignauimus, ubi dicitur: Mandatum nouum do uobis, ut diligatis inuicem sicut dilexi  uos . Et est sensus: Si precepta mea seruaueritis, sicut et ego precepta Patris mei seruaui, et si manseritis in dilectione mea, sicut ego in dilectione Patris mei maneo: id est, si mihi in obseruantia mandatorum meorum usque ad exitum de habitaculo carnis obedientes fueritis, iuxta possibilitatem uestre fragilitatis, sicut Patri obediens, fui usque ad mortem crucis, iuxta plenitudinem diuinitatis que in me corporaliter habitauit; manebitis in dilectione mea, et ego in dilectione uestra, sicut et ego in dilectione Patris, et Pater in dilectione mea. uel possumus dicere, quod hoc aduerbium, sicut, in nobis in hoc loco uim sue significationis non exercet; sed notat tantum ibi similitudinem  dilectionis et obedientie Christi ad Deum Patrem esse monitoriam nobis, ut Christi precepta debeamus obseruare, 641 et in eius dilectione manere, ac si diceret: Ego precepta Patris mei pro uestra salute seruaui, et ideo maneo in eius dilectione: et uos precepta mea pro meo amore seruate, et sic manebitis in mea dilectione.

3. Adhuc amantis amor me compellit, caritas nostri dilectoris Iesu Christi Domini nostri, sed utinam dilecti, scilicet istud capitulum repetere: In dilectione mea manete. O Iesu, Iesu resurrectio mortuorum, uita uiuentium, salus eterna credentium, totus dulcis, totus amabilis, totus delectabilis querentibus te, diligentibus te, inuenientibus te: dignare me seruum tuum loqui cum Domino, hominem  cum Deo, plasma cum Plasmatore, facturam cum Factore, redemptum cum Redemptore. Igitur audi me, et ne pertuberis propter me. Nam ego sum, licet peccator, qui diligo te: mihi tecum loquendi ausum prebet dilectio tua, attrahit mentem caritas tua, amor instigat. Dixisti apostolis tuis, et per eos dictum intelligamus nobis: Manete in me, et ego in uobis. Obsecro te, iucunditas pulchra, dulcedo melliflua, suauitas odoris, odor suauitatis, letitia summa, gloria sempiterna, uita sanctorum, decus Angelorum, Saluator mundi, Fili Dei uiui, Iesu dulcissime, speciosissime, carissime, et amantissime, dic, queso, que est causa tue dilectionis, tue glutinose caritatis, ob quam et te diligere, et in tua dilectione manere nos precipis? Dic, ut qui non te  diligunt, audiant et diligant: et qui te diligunt, magis ac magis in tua dilectione feruescant. uox tua dulcis sonet in auribus meis. Dic, Sicut dilexit me Pater, et ego dilexi uos: et quia dilexi uos, mihi rependite uicem, me diligite, et in mea dilectione manete. Iustum est, equum est, Domine Iesu, hoc quod dicis, hoc quod imperas nobis. Omnibus equitas dictat ut dilectus diligentem diligat, et amatus amanti mutuam caritatem impendat. uerumtamen aliam causam tue dilectionis inquirimus, qua magis te diligere debeamus. Dic nobis quis es, et quid fecisti nobis, unde nobis te diligere precepisti. Dic nobis, Ego sum qui sum . Ego sum Alpha et Omega, principium et finis , creans celum et terram, era et maria, et omnia  que in eis sunt, factor et creator cunctorum, Rex regum, et Dominus dominantium. Audiuimus et gauisi sumus, et certi sumus quoniam tu es Deus per omnia secula benedictus. Sed adhuc, quod pro nobis fecisti, implorant gemitus nostri, requirunt lacryme peccatricis anime mee. Illud cum recolo quod feceris mihi, et quod fecerim tibi, uiscera mea inter se colliduntur, spiritus contremiscit, anima conturbatur, uulneror et confodior doloribus multis. Nec mirum. Perpendo quid fecerit seruus Domino suo: et quantas et quales luerit Dominus penas pro seruo. Conscientia mihi testis est, Domine Iesu, quid fecerim tibi; et crux tua mihi testimonium perhibet, quid tu feceris mihi. Tu Deus, et  ego homo: et tamen pro me tu Deus factus es homo. Tu creator et ego creatura: tu pro me dignatus es fieri creatura. Tu Dominus, nos serui: et pro seruis dignatus es fieri seruus, peregrinus pro peregrinis, pro exsulibus exsul, pro pauperibus pauper, pro humilibus humilis, pro mortalibus non tantum mortalis, sed mortuus, non qualicumque morte, sed dura nimis, amara nimis et turpissima, morte scilicet crucis. Hec opera tua, Deus. Hec opera considero et contremisco: in his te misericordem esse cognosco, et reuiuisco, et propter hoc in te confido; de te confido, te amo, te diligo, te totis uisceribus concupisco.

4. Hec opera, fratres mei, sunt causa dilectionis Christi. Unusquisque uestrum uideat, si Dominum  Iesum diligere debeat. Quid pro nobis facere debuit et non fecit? quomodo nos plus amare potuit, et non amauit? Maiorem in nobis dilectionem non potuit habere quam habuit, qui animam suam in mortem pro nobis posuit. Ipsa beata ueritas testis est, quod maiorem caritatem nemo habet, quam ut animam suam ponat quis pro amicis suis. Non ergo nobis uilescat, fratres mei, ipsa dilectio Christi, qui dilexit nos, et lauit nos a peccatis nostris in sanguine suo. Non uobis uilescat, fratres mei, non uobis amarescat ipse amor Christi, ipsa caritas Christi. Amor Christi totus dulcis, totus delectabilis, suum possessorem non cruciat, sed delectat; non eneruat sed roborat: cuncta terrena 642 subsannat, sola celestia captat: Christi mandata requirit,  et ea pro uiribus obseruare contendit, et de obseruatione preceptorum gressu felici prouehitur ad perceptionem gaudiorum, ut cum illo iam perfecte gaudeat, pro cuius desiderio in hac ualle lacrymarum positus, tam amare frequenter suspirabat. Unde recte sequitur:

5. Hec locutus sum uobis, ut gaudium meum in uobis sit, et gaudium uestrum impleatur. Ac si diceret: Ideo precipio uobis, et moneo uos mea obseruare precepta, et manere in dilectione mea, ut gaudium meum in uobis sit, et gaudium uestrum de me adimpleatur, ut habeam de uobis per mutuam caritatem, quam mihi impenditis, unde possim gaudere, et illud gaudium quod in retributione premiorum electi sunt percepturi, percipere et possidere  possitis. uel aliter: Ut gaudium meum sit in uobis, et gaudium uestrum impleatur. Omnis enim qui Christum de intima cordis medulla pure et illibate et inconcusse intra sinum caritatis, brachiis amoris complectitur et connectit, totum eius gaudium reputabit in suum. Imo amplius gaudet de gaudio quod Christus accepit a Patre resurgendo, ad celos ascendendo, in dextera eius sedendo, quam de illo gaudio quod in die iudicii est percepturus a Christo. Igitur, fratres karissimi, maneat in uobis gaudium Christi, siue sit actiuum, siue passiuum; siue sit diligentis, siue dilecti: id est, siue sit gaudium quo Christus gaudet de nobis, siue sit gaudium quo nos gaudemus de Christo. Christi obseruemus precepta,  ut ipse gaudere possit de nobis, et nos de ipso gaudere possimus. Maneat in nobis gaudium beatitudinis eius, non solum qua beat uel beatificat de se ipso gaudentes, sed etiam qua clarificatus est a Patre; ut nos cum illo in eternitate mereamur regnare, per eumdem Dominum Iesum Christum, qui cum Patre et Spiritu sancto uiuit et regnat Deus benedictus per omnia secula seculorum. Amen.



SERMO XIu. In uers. 12 cap. Xu Ioannis.

1. Cum de Redemptore nostro lingua nostra silere non debeat, et ne cito sit adfuturum de ipso tacentibus, nimis nostrum interesse considero, si diem et diem  de ipso loquendo, non perfunctorie terminemus, et e contrario dire damnationis non subire sententiam, si uanis uerbis nostram manumiserimus linguam. Igitur uana uerba et non sonantia Christum, nec religionis tenentia pondus, in omni loco eterna clausura damnantes, ad dulcia eloquia a uerbo Patris eructata, cithara nostra suas chordas extendat, et plectrum mentis lingua uocis magistra tuba insonet Saluatori, que de ore mellifluo Christi profluxere dulcia eloquia uite. Sed utinam quod uobis proponitur, nulla utilitatis uel contemptus offuscaret obductio, sed arctius caritate obnexum, charesceret uobis super lapidem pretiosum, et dulcius saperet in uestri cordis palato super omnia mella et super quemlibet fauum. Ipse auctor dulcedinis,  cui omnia optata succedunt, cuius uoluntati cuncta obediunt, qui etiam ea potest que impossibilia uidentur esse; sic dulcescat in cordibus uestris, ut uos de eo semper audire delectet, et me interius sapientiam, que de ipso est, doceat; et per lanceam oris mei uulneret et confodiat hostem generis humani, qui pro uiribus elaborat, ut ipsa nobis uerba Christi auditu uilescant, et mihi et aliis predicata et docta sententiam damnationis impendant. Adiuuet nos semper et protegat et defendat ab illo iehsu, qui dilexit et lauit nos a peccatis nostris in sanguine suo, nos instruens uerbo, et informans exemplo; statuens edictum, sanciens preceptum; edictum dulce, preceptum uite; edictum amoris,  preceptum caritatis, statuens et adimplens, precipiens et perficiens, in se, inquam, et in nobis.

2. Hoc est illud preceptum quod iehsu precepit, quod statuit discipulis suis, preceptum scilicet caritatis, preceptum dilectionis, quod sic habet: Hoc est preceptum meum, ut diligatis inuicem, sicut dilexi uos. Dulcis et suauis mandatum proponit. Dulce et suaue illud esse uidetur, quod precipit dilectio, et allicit amor. 643 Nam nulla ibi apparet difficultas, ubi est caritas: nullus ibi labor est, ubi uerus amor est. Cuncti amori libenter obediunt, et eius iugo colla submittunt: peruersi peruerso, lubrici lubrico, sancti sancto, casti casto quilibet in desiderio suo. Ideo Dominus dat preceptum amoris, preceptum dilectionis; ut suo precepto  omnes obediant, et ceruicem superbie sue sub iugo sue humilitatis edomare festinent. Igitur, fratres mei, tanquam boni discipuli Christi, ad audiendum estote parati, et preceptum Christi, quod euangelica uobis intonat tuba, libenter acccipite, et efficaciter in omnibus et per omnia adimplet; ut ad illum possitis per amorem redire, a quo per tumorem superbie recessistis.

3. Nunc intendat caritas uestra quid uobis precipiat caritas uera, caritas exquisita, caritas inaudita, caritas pia, caritas bona, caritas tota dulcis, tota delectabilis caritas sponsus speciosus, decorus, candidus, rubicundus, electus ex millibus, Christus futuri seculi iudex, princeps pacis et Dominus uite. Ait Dominus iehsu per omnia tempora  benedictus: Hoc est preceptum meum, ut diligatis inuicem, sicut dilexi uos. Leue preceptum, suaue preceptum, et dulce preceptum. Ad portandum leue, ad amplectendum suaue, ad tenendum dulce et delectabile. Quid leuius, quid suauius, quidue dulcius, quam diligere? Hoc potest omnis homo, sanus et eger, diues et pauper, stultus et sapiens, nobilis et ignobilis, seruus et liber. Nemo se excuset, nemo se in hac parte apologizet. Cuilibet homini est possibilitas ista communis, amare uidelicet. Sequitur igitur ex precepto dominico, ut nos inuicem diligere debeamus.

4. Sed quoniam multi se diligunt, non ea dilectione que caritas est, sed ea que in Dominum est  blasphemia, ut ea que fit pro pelle ad pellem, que concipit dolorem, et parit iniquitatem; ut ceca libido, prostibulosa cupido, que equuleum suum sic ad impetiginem calcaribus malitie et nequitie ire compellit, ut barathrum inferni in quo est, preuidere et uitare non possit: adiunctum est, sicut dilexi uos. Quomodo Christus nos dilexit? Prout ipse dedit, supra scriptum reliquimus. Sed ut te ipsum ad istud cognoscendum reducam ad te ipsum, nouerit dilectio tua, sancta religio tua, quod caro Christi et sanguis, qui in altari a fidelibus sumitur et immolatur, tibi testimonium perhibet quomodo nos dilexerit Christus. Ideo noscat dilectio tua, quod utilitati proximorum utilitas propria  quandoque est postponenda. Sed si aliam dilectionem Christi adhuc sanctitas tua requirit; etiam in bonis temporalibus tibi ab ipso collatis poteris inuenire. Unde notandum est, duas esse Christi dilectiones: unam temporalem, aliam spiritualem; unam communem, aliam specialem. Primam, scilicet temporalem, communiter iustis et impiis pietas Creatoris adhibuit: spiritualem uel specialem pie et iuste uiuentibus tantum attribuit. Hec scilicet specialis bifariam spargitur. Alia est de collatione uirtutum, alia de retributione meritorum: alia est, qua nos uirtutibus contra tela hostis nequissime roborat; alia, qua nos de nostro tyranno legitime triumphantes gloria perpetua ditat. Has duas dilectiones nobis ipsa pia Christi dilectio dedit, qua dilexit  nos et lauit ab omni inquinamento carnis et spiritus in sanguine suo.

5. Sicut igitur nos Christus duplici amore dilexit; ita nos bina caritate flagrare precepit, dilectione sui et dilectione proximi. Si caritatem Deo et hominibus corde puro, et conscientia bona, et fide non ficta exhibemus; facile peccato resistimus, bonis omnibus abundamus, seculi blandimenta reiicimus, et omnia etiam que difficilia sunt humane fragilitati uel aspera, etiam cum dilectione perficimus, si tamen Deum perfecta caritate, que nobis ab illo est, ex toto corde et ex tota anima diligamus. Hunc si ex toto corde diligimus, nichil erit in nobis, unde peccati desideriis seruiamus. Et quid est Deum diligere? Illi soli occupari, animo concipere fruende uisionis eius  affectum, habere peccati odium, mundi fastidium: diligere proximum quem in se censuit diligendum, in ipso amore seruare legitimum modum, nec peruertere dilectionis ordinem constitutum. Ordinem dilectionis illi peruertunt, nec modum diligendi custodiunt, qui aut mundum qui contemnendus 644 est, diligunt, aut corpora sua minus diligenda plus diligunt; aut proximos suos non sicut se ipsos, aut Deum plus quam se ipsos, forte non diligunt. Corpus nostrum a nobis est diligendum, ut saluti eius aut fragilitati naturaliter consulamus; ut spiritui ordinate seruiat suis motibus, anime et rationi in nullo contradicat, ut in die resurrectionis gloria felici perenniter cum Domino uiuat.



SERMO Xu. In uers. 14 cap. Xu Ioannis.


1. Proximus nostros tunc diligimus sicut nos, si non propter aliquas utilitates nostras, uel speranda beneficia, uel accepta, uel propter affinitates, uel consanguinitates; sed propter hoc tantum, quod sunt nostre nature participes, diligamus. Proinde secundum hoc nos omnes proximos diligamus, quantum ad mores bonos et ad uitam eternam consequendam eorum saluti, sicut et nostre pro posse consulendo, et eorum necessitatibus, prout facultas suppetit, subueniendo. Deum ex toto corde diligimus, si illi soli secundum nostrum posse placere contendimus; si ipse solus est desiderium nostrum, spes nostra, intentio nostra, totus amor noster, tota caritas nostra.  Alioquin illum non perfecte diligimus, nec caritatem tenemus: et qui caritatem non habet, iam non est eius; nec illum habebit in premium sui laboris, qui in hac erumnosa solitudine rectam semitam non tenuerit caritatis. Hec est, inquam, semita caritatis, non solum diligentem diligere, sed etiam odientem, non minus quam se ipsum, sed sicut se ipsum. Stricta et angusta est semita ista, et pauci uadunt per eam. Illi soli uadunt per eam, qui propter Christum se ipsos despiciunt, et quibus cuncta preter ipsum Christum uilescunt. Isti si aliquas diobolicas sentes, uiatores caritatis occultare uolentes inuenerint, tanquam cerui agiliter fortiterque currentes, amore celestis patrie ducti, ultra dant saltum, et ipsum diabolum, fraternum odium suggerentem,  deducunt ad nichilum: et ipsos motus animi, cum ex illata sibi iniuria quodammodo perturbati fuerint, in fratrem conuiciantem insanire cupientes, camo caritatis constringunt, et allidunt ad Christum. Tales profecto animam suam ponunt, qui amicis et inimicis se per caritatem prosternunt, ut omnes homines lucrifaciant Christo. Qui sic agit, et Christi preceptis obedit, et ei mutuam caritatem impendit; iste in ueritate amicus est Christi: et quia propter ipsum Christum se ipsum odit, et super omnia illum diligit, et propter ipsum odientia cuncta caritate complectitur, gaudeat qui talis est.

2. Qui talis est, uere monachus est: et qui talis non est, licet sit cucullosus, licet sit pannosus, siue abrasus, siue tonsuratus, habeat quidquid uis, sit  quidquid uis, est imago uel pictura monachi, et non est monachus. Ad uerecundiam phreneticorum dico. Sunt quidam in monasterio morbo phrenetico laborantes, ad iram prompti, ad iracundiam preparati, ad odium festini: qui pruriginem cordis per scalpedinem lingue trahunt ad scabiem cutis, mente corrupti, uagi et instabiles, circumoculiones, susurrones, gulosi, murmurosi, inuidi, tumidi et elati, Deo de bonis collatis ingrati, Ade preuaricantis pelliceis uestiti, illius uestimento salutis nudati, qui secundum Deum creatus est in iustitia et sanctitate ueritatis. Isti

Pelliculam ueterem retinent, et fronte polita, Astutam rabido portant sub pectore uulpem.
 Talium frons erubescat; confundatur et erubescat nimis uelociter. Confiteantur et sanentur, mutent animum, dirigant gressum in semitis eternitatis, in uiis castissimi amoris, per gloriosissimam uiam caritatis; fratribus mutuam caritatem impendant, Deum super omnia diligant, pro illius amore animam suam ponant, in omnibus et per omnia eius preceptis obediant, ut Christi amici mereantur uocari et esse, qui dicit, uos amici mei estis, si feceritis que ego precipio uobis. O magna dignatio, inestimabilis caritatis exuberatio, inolita bonitas, ininterpretabilis pietas! Ab eius conditione qui serui sumus, inuenimur indigni, et tamen nos dignatur habere et uocare amicos. Largitor dulcedinis, amator caritatis, imo caritas chara, et beata iucunditas, et iucunda  tranquillitas, et secura securitas, et felix eternitas, et eterna felicitas, Dominus iehsu totus desiderabilis, totus amabilis, thesaurus incomparabilis, margarita 645 inestimabilis, uita uiuentium, spes morientium, eterna eorum felicitas, qui pro illius amore se in hoc seculo infelices fecere. O quam felix est ille, qui pro illius dilectione fecit se infelicem! et quam beatus est ille, qui propter ipsum semetipsum miserum fecit! uere ille est felix et eterna felicitate dignus, qui se ipsum despicit, se ipsum contemnit, qui displicet sibi, ut in ueritate placeat suo Creatori. Noscat superbus omnis, uniuersus elatus, in Galgalis uitiorum fedatus, scabiosus in pelle luxuriosa, fedatus in conscientia praua, sibi placens, se ipsum supra semetipsum constituens:  iam non placebit suo Creatori, si propter errorem suum primum non displicuerit ipse sibi. Nobis igitur displiceat, fratres mei, quod mali fuimus, et adhuc forsitan sumus: et placeat nobis quod nondum perfecti sumus, sed dante Domino Iesu Christo, et utinam nostro, perfecti erimus, ipsius mandata seruantes, et ex inimicis eius amici efficiemur, qui discipulis suis dixit, uos amici mei estis, si feceritis que precipio uobis.

3. Adhuc te alloquor, monache Benedicti. O homo, uelox es ad mensam, tardus ad ecclesiam; potens ad potandum, sed eger ad cantandum; peruigil ad fabulas, somnolentus ad uigilias; procax ad loquendum, sed mutus ad psallendum; promptus ad iram et detractionem, tardus ad orationem; inuidie amator,  Christi persecutor; festucam respiciens, trabem non considerans; ceteros reprehendis, te ipsum non corripis; malitie inuentor, discipline destructor; amicus uitiorum, hostis uirtutum. Hec sunt que oculum excecant, et a Deo separant. Hec sunt que conuersum faciunt peruersum, monachum demoniacum. Cum de profundo cordis , quanto caritatis amore uerus amator erga amatum ferueat, in eis quos pio cruore redemit, in ualetudine mea mihi ab ipso collata considero, totus, in ueritate fateor, mihi displiceo, et intra me ipsum de memetipso confundor. Confundor et confunderer, imo prorsus utique desperarem, nisi uerbum quod caro factum est, et habitauit  in nobis, et ascendens in celum sedet ad dexteram Patris, propitiatio esset pro peccatis nostris. Sed mihi in ipso barathro confusionis mee infirmo iacenti, et uitiorum febre laboranti, de sua sede regali manum medicinalem extendit, dicens: ueni ad me, qui laboras in labore peccatorum, et es oneratus pondere eorum; et ego te reficiam tibi parcendo, et mei amoris gratiam largiendo. Nam amicus meus eris, si feceris ea que ego fieri tibi mandaui. Quid? ad hec non confunderis? Nam quod mihi, hoc et tibi. Confundantur inimici Christi, conuertantur, et erubescant ualde cito, et erunt amici Christi. Amici illius sumus, si illum ex toto corde diligimus: non es amicus eius, si eum ex omni parte non diligis. Si ex una parte fueris castus, et ex alia superbus, meminisse  debes quia superbis Deus resistit, humilibus autem dat gratiam . Necesse est igitur ut eum ex omni parte diligas, necesse est ut ex toto corde illi adhereas: nam adherere illi bonum est, securum est. Quid est ei adherere? Spem suam in eo ponere, nichil preter ipsum amare, imo cuncta propter ipsum despicere, omnia odisse, uniuersa fastidire, quelibet transitoria nichil ducere. Hoc est bonum, hoc est iucundum, sic diligere Dominum Iesum Christum. Qui igitur sic est, eius amicus est.

4. Consideremus igitur, fratres mei, quanta est misericordia Redemptoris nostri. Ab ipso reputari serui non sumus digni: et eius amici uocamur et sumus, si in eius dilectione manebimus. Nunc ergo Domini nostri, ueri amici, creatoris omnium, factoris  omnium mandata seruemus: ut non solum in numero amicorum, sed in sorte filiorum reputari et esse mereamur, abnegando nosmetipsos propter ipsum qui se ipsum exinaniuit, et pro nostra salute formam serui suscepit, in qua soluit que non rapuit, qui flagellari et mactari, crucifigi et occidi pro nobis uoluit. Hoc est unde debet diligi Christus: hoc est unde noster erit Dominus iehsu, si propter ipsum nosmetipsos abnegauerimus. Felix abnegatio et beatus contemptus, qui facit de peccatore iustum, de inimico amicum, de seruo filium; imo, quod magnum est nimis, de seruo diaboli filium Dei. Igitur, monache Christi, contemptor mundi, esto contemptor  tui: contemne mundum, contemne te ipsum. Nimis est magnum, quod debetur tuo contemptui, quod debetur tue abnegationi. Inestimabilis est multitudo dulcedinis, multitudo felicitatis, gloriose eternitatis, quam daturus est Christus, scilicet se ipsum, diligentibus se. Nihil carius, nichil dulcius, nichil pretiosius, nichil speciosius Christo. Ipse salus sine languore, uita sine morte, gaudium sine merore, decus sine fuscatione, dulcedo sine amaritudine. Tale premium debetur abnegantibus se propter illum. Hoc premium, scilicet se ipsum, nobis concedat ipse Christus, qui sine fine uiuit et regnat Deus benedictus in secula seculorum. Amen.





ITEM IN CeNA DOMINI SERMO. 





[NOTA.]

646 Hunc sermonem, in prioribus editis inter Bernardinos relatum, huc reiicere uisum est cum subsequenti sermone, utpote a Bernardi stilo et genio alienum. Non reperitur in melioris note codicibus, qui sinceros tantum Bernardi sermones continent, nec in primis Bernardi impressis.

 1. Sedisti ad mensam diuitis? diligenter attende que apponuntur tibi; et scito quoniam talia oportet te preparare . In uerbis istis loquitur Spiritus consilii uoce suaui, sed et terribili. uox suauis est, sed obedientibus: uox terroris contemnentibus. Recipientibus debentur premia, reiicientibus intentantur supplicia. uiuent qui recipiunt, damnabuntur qui reiiciunt. Sedisti, inquit. Ecce principium huiusmodi uerborum quante suauitatis prefert insigne. uerba precedentia suauiter sonant, affectum mulcent, et de sensuum ubertate mentem impinguant. Que autem sequuntur, id est scito quoniam talia oportet te preparare, dum intellectum quo plus exercent, plus terrent, de altitudine  mysteriorum miro modo nos humiliant, siue propter incapacitatem. Diues itaque et potentissimus ille, Dominus est uirtutum, et ipse Rex glorie, cui dicitur per prophetam: Ut uiderem uirtutem tuam et gloriam tuam . Ipse est qui aufert spiritum principum, terribilis apud reges terre. Mensa ad quam resident fideles epulaturi cum eo, incarnatio ipsius est: Parasti, inquit, in conspectu meo mensam, id est incarnationis tue remedium, quod semper attendo et recogito, aduersus eos qui tribulant me : ne more antiquo preualeant, qui misero et exsuli insultare consueuerant.

2. Porro in mensa et de mensa incarnationis Dominice  refectio acquiritur opulenta. Regia quidem ibi sumuntur fercula, et accuratiori arte diligentius preparata, deliciosa multum ad saporem, solida ad nutrimentum, efficacia uero ad medicinam. Primum itaque  ferculum est obedientia filialis, tribus contexta funiculis, habens humilitatem in corde, patientiam in ore, perseuerantiam in bono opere. Christus namque factus est obediens Patri. Unde et ipse dicit, Non ueni facere uoluntatem meam, sed eius qui misit me : et in alio loco: Meus cibus est ut faciam uoluntatem eius qui misit me Patris . Queris de humilitate? Dominus omnium seruuli forma indutus est; de paupercula uirgine natus est. Ideoque cum liber esset a lege, factus est sub lege, sine querela conuersatus est in lege. Cum publicanis et peccatoribus cibum sumpsit, discipulorum quos elegerat pedes lauit: hoc ab ortu suo usque ad finem uite satagens, ut sicut in Matre specialis  et sine exemplo fuit uirginitas, sic in Filio singularis et unica esset humilitas. Quod si de patientia queritur, Sicut ouis ad occisionem ductus est, et propter iniquitates nostras uulneratus est, et cum iniquis deputatus est . Ut etenim inuisibilis uideretur a nobis, et immortalis moreretur pro nobis, uerbum caro factum est, et habitauit in nobis . Habitauit hoc uerbum in nobis obumbratum carne, quam pro nobis assumpsit ex nobis, uerbum in carne, sol in nube, mel in cera, lumen in testa, cereus in lucerna. Sustinuit 647 in assumpta carne incommoda nostra sine peccato carnis, portans in carne peccata nostra: et hoc totum non propter se, sed propter nos; ut redderet  nos incolumes de infirmis, coheredes de extraneis liberos de seruis. Si de perseuerantia queris, obediens fuit usque ad mortem. Obedientia talaris est tunica, quam Ioseph  singulariter induit.

3. Secundum ferculum est paupertas spiritualis, quam tria constituunt: depositio rerum et contemptus, uilitas et abiectio sui ipsius, abdicatio proprie uoluntatis in omnibus. uoluntaria ergo paupertas, que sine possessione uel desiderio habetur, quanto expeditior est, tanto securior est. Custos et magistra est uirtutum huiusmodi paupertas: sicut e contrario radix est uitiorum immoderata rerum affluentia. Expedit esse nudos, cum diabolo, qui nudus est, luctaturos. Nudus athleta fortius dimicat: natator exuitur, ut fluuium transeat; uiator reiectis sarcinulis bene cursitat. Nobilis itaque titulus uoluntarie  paupertatis, quam Christus docuit uerbo, Beati, inquiens, pauperes spiritu , etc. consecrauit exemplo: nec enim habuit propriam domum, in qua caput reclinaret, et in qua cum discipulis Pascha manducaret; nec proprium habuit, unde tributum solueret. Commendauit eam etiam ore prophetico, dicens: Ego uir uidens paupertatem meam . Huius paupertatis exemplum primi post Christum Apostoli ediderunt, quando in primitiua Ecclesia multitudinis credentium erat cor unum et anima una, et omnia communia . Hec Religiosis Apostolorum sequacibus indicta est. Paupertas ista que nec habet, nec habere desiderat, lateralem adiunctam sibi querit paupertatem, uidelicet  superbie latentis contritionem: ut qui membrum Dei est, pauper sit spiritu, id est humilia et abiecta de se ipso sentiat et iudicet; non applaudat sibi, non infletur de meritorum eminentia, nec aliis insultet. Quod Christus tenuit et seruauit pre omnibus: unde et ad discipulos dicebat: Cum feceritis hec omnia, dicite, Quia serui inutiles sumus . Tertio religiosus sit pauper spiritu, nichil unquam ex propria faciens uoluntate, sed in omnibus et per omnia iugo mancipatus obedientie. Hec sunt tria que premisimus uere religionis insignia, que hominem Deo et Angelis reddunt conformem, celestis patrie ciuem conscribunt et heredem.

4. Tertium ferculum est mors Christi reuerenda,  pre omnibus sacramentis affectuosa. In hoc enim sacramento pietas magis enituit, gratia plus refulsit, caritas amplius radiauit. Ad mortem Christi tria precipue respiciunt, non sine timore, non sine lacrymis et gemitu prosequenda: iniuriarium multiformium illatio, manuum ac pedum in cruce confixio, sepulcri ac sepulti sub militum excubiis obseruatio. Porro sedere duo significat: potestatem iudiciariam, et subiectionem uoluntariam. Habes ad manum exempla congrua de utroque. Sede a dextris meis ; et illud, uidi Dominum sedentem ; atque illud, Cum sederit Filius nominis in sede maiestatis sue ; signa sunt iudiciarie potestatis. Ceterum ipsa Scriptura clamat, Surgite postquam sederitis, qui manducatis  panem doloris ; et illud, Super flumina Babylonis illic sedimus et fleuimus ; et illud Christi ad discipulos, Sedete hic donec orem : uerba sunt debite subiectionis. Christo igitur adhuc orante nequaquam surgere debemus per aliquam extollentiam, sed humiliari, et in bonis exercitari operibus conuenit: ut quandoque post laborum, quibus hic afficimur, tolerantiam surgamus, loco et tempore suo promouendi ad celestem gloriam.

5. Tu itaque, qui sedes ad mensam diuitis, ferculis que premisimus appositis te ipsum subiiciens et humilians incarnationis Dominice sacramento, non negligenter sed diligenter attende que apponuntur tibi. Attende, inquam, ut discas in referendo  gratiam non esse tardus aut segnis: ut discas ad singula dona agere gratias. Attende, inquam, ut nulla Dei munera debita gratiarum actione frustrentur; non grandia, non mediocria, non modica. Denique iubemur colligere fragmenta ne pereant, id est nec minima beneficia obliuisci. Nunquam non perit quod datur 648 ingrato. Terribile est quod sequitur, quia onerosum, et quasi impossibile uidetur. Sed quibus? Mollibus, effeminatis, ignauis, in quibus libertate perniciosa, ruptis habenis continentie, eunt quo uolunt ebrie concupiscentie, temulentique affectus, dum post carnem carnalius euagantur, dum mundum supra modum ambiunt et sequuntur. Sed quid est illud quod terribile iudicant?  Hoc est, Quoniam talia oportet te preparare. Nota quoniam, compatiendo, commoriendo et consepeliendo te ipsum, et cetera. Dignum est enim et tibi multum expedit compati, commori, consepeliri passo, mortuo, et sepulto. Ad hoc enim facta sunt huiusmodi, ut his omnibus configuretur et conformetur uita christiani. Qui enim tanquam membrum Christi dicit se in Christo manere, debet sicut ille ambulauit, et ipse ambulare. Nam propter crucem piis dictum est: Qui sunt Christi, carnem suam crucifixerunt cum uitiis et concupiscentiis . Propter sepulturam dictum est: Consepulti sumus cum Christo , etc.

6. Et ideo ut ualidius compungamur, ut amplius moueamur, et curramus per omnia; reuoluamus  singula contexendo resticulum, connexendo funiculum, connectendo fasciculum de omnibus et singulis que facta referuntur, de humili Dei Filio, de summo Patris Unigenito, de Redemptore piissimo, de amantissimo fratre nostro. Occurrat itaque spiritualiter et ingerat se ipsum cordibus nostris Dominus Christus, proditus et uenditus a discipulo, a Iudeis tanquam uile mancipium pretio satis exiguo comparatus, captus, tractus et ligatus, tanquam homo sine adiutorio; scisso etiam uerberibus dorso, uellicatis genis, facie sputis illita, puncto uepribus capite, saucio latere, terebratis palmis, pedibusque confossis: qui tanquam iugulatori suo alludens, se ipsum non reluctans exposuit, et nudum corpus quasi incudem malleatorum ictibus patienter explicuit; dum  pro nobis per huius uite pelagus ad patriam de exsilio transferendis, rapacibus piratis naulum proprie mortis exsoluit. Sed nec pretermittam myrrham, qua in cruce potatus est: sed neque illam, qua unctus est in sepulturam. Quarum in prima sibi applicuit meorum amaritudinem peccatorum: in secunda futuram mei corporis incorruptionem dedicauit. Hoc est celeberrimum et regale conuiuium, in quo iusti epulantur, et exsultant in conspectu Dei, aut delectantur in letitia.

7. Preter hec omnia dulce pigmentum apponitur inuitatis ad letificandum de Cyprio uino, et pretiosis et peregrinis, quia nobis adhuc inexpertis, speciebus conditum. Botrus, inquit, Cypri, dilectus meus mihi. Premissum erat in proximiore uersiculo, Fasciculus  myrrhe, dilectus meus mihi, scilicet Christus secundum carnem: botrus uero Cypri Christus est secundum deitatem. Fasciculus myrrhe, Christus in passione: botrus Cypri, Christus in resurrectione. Fasciculus myrrhe, grando et tonitrua Iudaice tempestatis: botrus Cypri. destructio totius aduersarie potestatis. Fasciculus myrrhe, multitudo afflictionum; botrus Cypri, abundantia gaudiorum: illinc amaricans, istinc inebrians.

8. Sed non est pretereundum quod dicitur, Fasciculus myrrhe dilectus meus mihi inter ubera commorabitur . Ibi enim est cor. Et ubi est cor, ibi dilectio; et ubi dilectio, ibi dilecti mansio  . Nouit autem quicumque recte sapit, quantum christiane pietati expediat, quantum Dei seruum  deceat sacrosancte passionis ipsius fidelius recolere beneficia, ad fruendum suauiter in conscientia, ad recondendum plenius per imitationem in memoria: quod est spiritualiter manducare corpus Domini, et sanguinem eius bibere, ob amorem et reuerentiam eius, qui credentibus in se precipit dicens, Hoc facite in meam commemorationem . In quo etiam quam impium sit hominem tante pietatis Dei esse immemorem, palam est omnibus; cum amici morientis uel peregre proficiscentis commendatam sibi sub aliquo signo memoriam nefas sit obliuisci. Siquidem huius reuerende commemorationis mysterium suo modo, suo tempore, suo loco celebrare licet paucis hominibus, quibus et hoc traditum  est mysterium. Rem uero mysterii omni tempore et in omni loco dominationis Dei modo quo  traditum est, 649 id est debite pietatis affectu, et sancte imitationis effectu agere, tractare et sumere in salutem cunctis fidelibus in promptu est. Nam et Sacramentum sicut accipit ad uitam dignus: sic ad iudicium et mortem propriam indignus, Sacramentum enim sine re Sacramenti, mors est sumenti: res uero Sacramenti etiam preter Sacramentum, uita eterna est accipienti. Quoties in commemorationem eius qui pro te passus est, pie ac fideliter Christum imitando fueris affectus et deuotus, corpus eius manducas, et sanguinem eius bibis, et quamdiu in eo manes per amorem, ipse uero in te per iustitie et sanctitatis operationem, in eius corpore et in membris eius computaberis. Et ideo si amas animam tuam, propter Christum perdere debes eam, siue ponendo ut  martyr, si necessitas exegerit; siue affligendo districtius ut penitens: quanquam et genus martyrii sit, spiritu facta carnis mortificare, illo nimirum quo membra ceduntur ferro, horrore quidem mitius, diuturnitate autem molestius. Habeamus ergo eorum que contemptibilia Christo sunt illata, continuam et indesinentem memoriam: non utique otiosam, non tepidam, non torpentem, sed compassionis ardore super omnia plurimum delectantem, et imitationis priuilegio omnia impetrantem. Unde propheta, Delectare in Domino, inquit, ut spreta mundi uitiorum omnium iucunditate suauior eius recordatio sit; et dabit tibi petitiones cordis tui , non carnis.

9. Porro tres sunt species, de quibus conficitur  pigmentum, quod ad regalis conuiuii festiuam exhilarationem apponitur: triumphalis reditus ab inferis, gloria resurrectionis, consessus ad dexteram Dei Patris. Cibi predicti confortant: ista uero tria letificant. Conuiuantes et inuitati in tempore gratie pre ceteris Apostoli et martyres esse creduntur, qui in fortitudine celesti et spirituali exsultatione non ingrati uel immemores exhibiti a Christo conuiuii, retribuunt et offerunt de se ipsis qualia acceperunt. In desiderio et in agone isto sudant, currunt et laborant; quos eligit Deus, ut se ipsos hostiam uiuam et Deo acceptam exhibeant. Et utinam Christus nobis indulgeat quantulacumque bonorum operum exsecutione, illorum uestigia humiliter adorare;  qui est Deus benedictus in secula. Amen.





SERMO DE uITA ET PASSIONE DOMINI. *





[NOTA.]

650 Sancto Anselmo tribuitur a Trithemio, Bellarmino, et aliis, sub titulo, »Stimulus amoris.« Certe Bernardi stilum non sapit, nec reperitur in antiquis manuscriptis, nec in prima editione Lugdunensi sub nomine Bernardi.

 1. Iesum Nazarenum, a Iudeis innocenter condemnatum, a Gentibus crucifixum, Christiani diuinis  honoremus obsequiis. Saluatoris infirma nos, qui Christiani sumus, reuerenter uenerari, amanter  amplecti, fortiter imitari dignum est, salubre et honorificum. Hec enim sunt instrumenta fortissima, quibus omnipotens uirtus et inuestigabilis sapientia Dei, restaurationem mundi potenter atque mirifice operata est, et usque modo operatur. Christus Dominus minoratus est ab Angelis, ut nos equaret Angelis. Et quis propter Christum non se humiliet? Christus Dominus pro peccatis nostris crucifixus est, et crucem amaram suis amatoribus dulcorauit. Mortuus est, et mortem necauit, ut uiueremus per illum. Et quis non amet Christum Dominum? quis non patiatur pro Christo? Christus per crucis ignominiam ad superne claritatis gloriam transit, et data est ei pro sua reuerentia a Deo Patre omnis potestas in celo et in terra, ut adorent eum omnes  Angeli Dei, et in nomine Iesu omne genu flectatur celestium, terrestrium, et infernorum.

2. Ubi est gloriatio tua, o christiane, nisi in nomine crucifixi Domini Dei tui, et in Christi nomine, quod est super omne nomen, in quo qui benedictus est super terram, benedicetur in celis? Gloriamini in nomini Filii Redemptoris, et date honorem illi Saluatori nostro, qui magna fecit in nobis, et magnificate nomen eius mecum, dicentes: Adoramus te, Christe rex Isrel pariter et Gentium, princeps regum terre, Domine Deus sabaoth, uirtus omnipotentis Dei fortissima. Adoramus te pretiosum pretium redemptionis nostre, hostiam pacificam, qui sola odoris tui suauitate inestimabili Patrem, qui  in altis habitat, ad respiciendum humilia inclinasti, et filiis ita placabilem reddidisti. Tuas, Christe, miserationes predicamus, tue suauitatis memoriam cum abundantia eructamus. Tibi, Christe, sacrificium laudis immolamus pro multitudine bonitatis tue, quam ostendisti nobis, semini nequam, filiis sceleratis et perditis. Cum adhuc inimici tui essemus, Domine, et mors iniqua in omnem carnem exerceret dominium, cui omne semen Adam erat obnoxium lege primordialis culpe, recordatus es uerbi misericordie tue, et prospexisti ex sublimi habitatione tua in hanc uallem plorationis nostre et miserie. uidisti afflictionem populi tui, et tactus dulcore caritatis intrinsecus, apposuisti cogitare super nos cogitationes pacis et redemptionis.

 3. Et quidem cum esses Filius Dei, Deus uerus, Deo Patri, sanctoque Spiritui ceternus, et consubstantialis, lucem habitans inaccessibilem, portansque omnia uerbo uirtutis tue, non despexisti in hoc nostre mortalitatis ergastulum altitudinem tuam inclinare, ubi nostram et gustares et absorberes miseriam, nosque reparares ad gloriam. Parum fuit caritati tue ad consummandum opus nostre salutis, Cherubim aut Seraphim, aut unum ex Angelis destinare: ipse uenire ad nos dignatus es per mandatum Patris, cuius nimiam caritatem experti sumus in te. uenisti, inquam, non locum mutando, sed presentiam tuam nobis per carnem exhibendo. uenisti a regali solio sublimis glorie tue in humilem et abiectam in oculis suis puellam, pio uirginalis  continentie uoto sigillatam, in cuius sacro utero sola Spiritus sancti inenarrabilis uirtus te concipi fecit, et nasci in uere humilitatis natura: ita ut nec diuinitatis in te maiestatem, nec uirginitatis integritatem in Matre uiolaret natiuitatis occasio. O amanda, o admiranda dignatio! Deus immense glorie, uermis contemptibilis fieri non despexisti; Deus omnium, conseruus seruorum apparere uoluisti. Parum tibi uisum est Patrem te nobis esse et dominum: frater noster esse dignatus es. Et tu, Domine uniuersorum, qui nullam habes indigentiam, intra ipsa natiuitatis tue initia non abhorruisti abiectissime paupertatis degustare incommoda. Ut enim ait Scriptura, tibi cum nascereris, non erat locus in diuersorio ; neque cunabula,  que teneritudinem tuam exciperent, habuisti: sed in uili presepio sordentis stabuli, tu qui terram palmo concludis, inuolutus panniculis reclinatus es. Et hoc ipsum a brutis animalibus Mater tua mutuo accepit. Consolamini, qui in sordibus paupertatis enutrimini, quia uobiscum Deus in paupertate. Non cubat in deliciis splendidi cubiculi, nec inuenitur in terra suauiter uiuentium. Quid ultra gloriaris, o diues, in re lutea, in uolutabro lecti picti et delicati, cum Rex regum recubitu suo pauperum stramento honestare maluerit? quid dura stramenta detestaris, cum tener infantulus in cuius manu sunt omnia, tuis sericis, tuis plumis duras iumentorum stipulas preelegerit? Sed et tenella tua, Christe, infantia a  persecutorum gladiis tuta non fuit. Adhuc enim inter dulcia Matris ubera sugens dependebas, quando apparuit angelus in somnis Ioseph, dicens: Surge, et accipe Puerum et Matrem eius, et fuge in Aegyptum, et esto ibi, usque dum dicam tibi. Futurum est enim ut Herodes querat Puerum ad perdendum eum . Iam extunc, bone Iesu, dura pati cepisti. Nec solum illam infantie tue uexationem in te ipso pertulisti, 651 sed mortem in pusillis tuis, quorum multa millia inter mammillas matrum pro te Herodis trucidauit immanitas.

4. Infantia uero teneriori decursa, humiliter ueritatis nobis exemplum tribuisti. Non enim sedisti cum consilio uanitatum, sed in medio doctorum, interrogans et audiens illos, cum tamen Dominus  scientiarum esses atque Sapientia Dei Patris. Sed et obedientie nobis formam retribuisti, dum parentum imperio tu Imperator mundi humiliter subditus exstitisti. At ubi robustioris etatis plenitudo aduenit, missurus manus ad fortia, egressus es in salutem populi tui, ut gigas magnificus ad currendam uiam totius nostre miserie. Et quidem ut per omnia te primum fratribus assimilares, seruum tuum baptizantem peccatores in penitentiam, tanquam peccator adisti: baptizari te postulasti, innocens Agne Dei, quem nulla peccati stilla unquam maculauit. Baptizatus autem non te in aquis, sed aquas in te sanctificas, ut per eas sanctificares nos. De baptismo in desertum in spiritu fortitudinis egressus es, ut uite solitarie in te non deesset exemplum.  Solitudinem ac ieiunium quadraginta dierum, famis acerbitatem, tentamenta et illusiones spiritus equanimiter tolerasti, ut hec omnia nobis tolerabilia efficeres. Demum uenisti ad oues que perierant domus Isrel, diuini uerbi lampadem extollens palam ad illuminationem orbis terre, et regnum Dei cunctis annuntians obtemperantibus uerbo, sermonem sequentibus signis confirmasti, uirtutem diuinitatis in cunctis ostendisti, male habentibus, et omnia omnibus gentibus gratis exhibens, que saluti peccatorum congruerent, ut omnes lucrifaceres. Sed obscuratum est insipiens cor eorum, Domine, et proiecerunt sermones tuos retrorsum, neque attenderunt ad omnia mirabilia tua, Domine, que operatus es in eis, exceptis perpaucis nobilibus athletis,  quos inter infirma mundi elegisti et abiecta, ut per ipsos fortia et alta mirifice expugnares. Nec solum ingrati gratuitis beneficiis tuis exstitere, sed contumeliis affecerunt te, Domine dominantium, et fecerunt tibi quecunque uoluerunt. Te enim faciente opera Dei, que nemo alius fecit, quid dixerunt? Non est hic homo a Deo: in principe demoniorum eiicit demonia; demonium habet, seducit turbas; uorax est, potator uini, et amicus publicanorum et peccatorum. Quid fles, quid suspiras, o homo, dum sustines uerborum iniurias? Non audis quanta aduersus Dominum Deum tuum ceciderunt opprobria propter te? Si patremfamilias Beelzebub uocauerunt, quanto magis domesticos eius? Sed hec quidem et similia blasphemantes, et aliquoties te lapidibus  impetentes, Iesu bone, patienter sustinuisti, et factus es coram eis sicut homo non audiens, et in ore non habens redargutiones.

5. Nouissime iustum sanguinem tuum a discipulo tuo, filio perditionis, traditum triginta argenteis appretiati sunt, ut precipitarent animam tuam in mortem sine causa. Et te quidem perditissimi traditoris tui perfidia non latebat, quando in cena ablutionis etiam coram ipso genu flexo procumbens, maledictos pedes eius, ueloces ad effundendum sanguinem tuum, sanctissimis manibus tuis attrectare, lauare et extergere dignatus es. Cur autem adhuc extento collo ambulas, o terra et cinis? Adhuc te superbia eleuat? adhuc te impatientia exagitat?  Intuere humilitatis et mansuetudinis Dominum Iesum, uniuerse creature factorem, tremendum iudicem uiuorum et mortuorum, ante pedes hominis et traditoris sua genua incuruantem. Disce quia mitis est et humilis corde, et confundere in superbia tua, et erubesce in impatientia tua. Hoc quoque erat mansuetudinis tue, Domine, quod perfidum illum in cetu fratrum detegere et palam confundere noluisti, sed leniter admonitum accelerare iussisti quod parabat. In omnibus his non est auersus furor eius a te, sed egressus foras satagebat circa frequens maleficium. Quomodo cecidisti de celo, Lucifer, qui mane oriebaris?  In deliciis paradisi gloriosus apparuisti: ciuium celi socius, et uerbi diuini conuiua, quomodo reputatus es inter filios  tenebrarum? qui nutriebaris in croceis, cur amplexatus es stercora?  Tunc clarificata est familia tua, Christe, exeunte immundo de 652 cetu societatis angelice. Tunc demum diuini eloquii uberrima inundatione felix ille conuentus potatus est; siquidem corruptus ille uere foras missus fuerat, quem huius limpidissimi liquoris infusione sciebas indignum.

6. Dato autem caritatis et patientie salutari mandato, et disposito fratribus regno Patris tui, ad locum proditori tuo notum cum illis diuertisti, sciens omnia que uentura erant super te. Ibi anime tue tristitiam, quam ex imminente passione tua sponte assumpsit, sicut et cetera que passus es, in auribus fratrum non erubuisti profiteri, dicens tunc: Tristis  est anima mea usque ad mortem. Positis quoque in terra genibus procidisti in faciem, orans in agonia, et dicens: Mi Pater, si possibile est, transeat a me calix iste. Et angustias quidem cordis tui certissime indicabat sudor ille sanguineus, qui orationis tempore de carne tua sanctissima guttatim decurrebat in terram. Dominator Domine Iesu, unde tua hec tam anxia supplicatio! Nonne uoluntarie omnino Patri sacrificium obtulisti? Utique, Domine. Arbitramur autem quod hoc ad consolationem infirmorum membrorum tuorum assumpsisti, ne forte desperet quis, si caro infirma remurmurat, ubi ad passionem promptus est spiritus. Nimirum ut maioris erga te amoris et gratitudinis stimulos habeamus,  naturalem carnis infirmitatem his indiciis in te expressisti, quibus doceremur quia uere languores nostros portasti, et non absque sensu doloris passionum sentes percurristi. uox enim illa uox esse carnis uidetur, non spiritus, ex eo quod subiunxisti: Spiritus quidem promptus est, caro autem infirma.

7. Quod promptus enim ad passionem fuerit spiritus, euidenter ostendisti, quando uenientibus una cum proditore tuo uiris sanguinum, et querentibus animam tuam cum laternis et facibus et armis per noctem, ultro occurristi, et ne quid acciperent a duce flagitii, te ipsum manifestasti. Nam accedentem ad osculum sanctissimi oris tui trucem bestiam auersatus non es, sed os in quo dolus inuentus non est,  ori quod abundauit malitia, dulciter applicuisti. Innocens Agne Dei, quid tibi et lupo illi? que conuentio tui ad Belial? Sed et hoc benignitatis tue, Domine, fuit, ut omnia illa exhiberes que praui cordis pertinaciam emollire possent. Nam et ueteris amicitie non immemor illum commonuisti, dicens: Amice, ad quid uenisti? . Atque horrore sceleris sui cor impii ferire uoluisti, cum dixisti: Iuda, osculo Filium hominis tradis? . Et ecce Philistei super te, Samson. Non illos a te absterruit, quod in hora apprehensionis tue omnipotenti brachio tuo terre eos allisisti, non quidem defensionis causa, sed ut cognosceret humana presumptio nichil se posse aduersus te, nisi quantum permitteretur a te.

 8. Et quis audiat sine gemitu, qualiter homicidas manus in illa hora in te iniecerunt, et innocentes manus tuas, Iesu bone, uinculis astringentes, te Agnum mansuetissimum nichil loquentem ad instar latronis contumeliose traxerunt ad uictimam? Sed nec tunc misericordiam tuam effundere super inimicos tuos, et distillare fauum dulcedinis tue, Christe, cessasti: nam mutilatam ab ipso discipulo tuo auriculam inimici tangens sanasti, et defensoris tui zelum a lesione trahentium te compescuisti. Maledictus furor eorum, quia pertinax, quem nec maiestas miraculi, nec pietas beneficii potuit confringere. Concilio malignantium aduersum te pontificum presentatus es, et ueritatem prout oportuit confessus, quasi de blasphemia adiudicatus es morti.  Amantissime Domine, quanta illic indigna a propria gente pertulisti? uultum tuum desiderabilem, in quem desiderant Angeli prospicere, qui omnes celos adimpleuit letitia, quem deprecabuntur omnes diuites plebis, polluti labii sui sputis inquinauerunt, sacrilegis manibus ceciderunt, uelo in derisum operuerunt, et te Dominum uniuerse creature tanquam seruum contemptibilem colaphizauerunt.

9. Adhuc autem et animam tuam incircumciso cani deglutiendam tradiderunt. uinctum siquidem ante faciem Pilati perduxerunt, postulantes crucis supplicio te interimi, qui peccatum non noueras; et uirum homicidam dari sibi, agnum lupo, aurum luto  postponentes. 653 O indignum et infelix commercium [al., concambium]! Et quidem nec ignorabat impius ille per inuidiam hec in te fieri: nec tamen abstinuit a te temerarias manus, sed repleuit animam tuam amaritudine sine causa. Illudendum Herodi te misit, illusum recepit, nudum in conspectu illusorum astare te iussit, nec pepercit amarissimis uerberibus uirgineam carnem tuam diuellere, plagis plagas, liuores liuoribus crudeliter infligens. O electe puer Domini Dei mei, quid tanta amaritudine, quid tanta confusione dignum commiseras? Prorsus nichil. Ego, ego homo perditus, totius contritionis, totius confusionis tue tibi causa exstiti. Ego, Domine, uuam acerbam comedi, et dentes tui obstupuerunt; quia que non rapuisti, tunc exsoluebas. In  omnibus his non est satiata perfidorum Iudeorum impietas.

10. Nouissime autem incircumcisorum militum manibus deuolutus es, morte turpissima consumendus. Parum erat sacrilegis illis crucifigere te, nisi prius et ipsi illusionibus repleuissent animam tuam. Quid enim ait de illis Scriptura? Et congregauerunt ad eum uniuersam cohortem. Et exuentes eum uestimentis suis, induerunt tunicam purpuream, et chlamydem coccineam circumdederunt ei. Et plectentes coronam de spinis, imposuerunt capiti eius, et arundinem in dextera eius. Et genu flexo illudebant ei, dicentes: Aue, rex Iudeorum. Et dabant ei alapas, et exspuentes in eum, accipiebant arundinem, et percutiebant caput eius. Et postquam illuserunt ei, induerunt  eum uestimentis suis, ut crucifigerent baiulantem sibi crucem. Et perducunt eum in Golgotha: et uinum myrrhatum dabant ei bibere cum felle mixtum; et cum gustasset, noluit bibere. Tunc crucifixerunt eum, et cum eo duos latrones hinc et hinc, medium autem Iesum. Iesu autem dicebat: Pater, dimitte illis, quia nesciunt quid faciunt. Postea sciens Iesu quia consummata erant omnia. ut Scriptura impleretur, dixit: Sitio. Et currens unus ex eis, acceptam spongiam impleuit aceto, et imposuit arundini, et dabat ei bibere. Cum ergo accepisset acetum, dixit: Consummatum est. Et clamans uoce magna, dixit: Pater, in manus tuas commendo spiritum meum. Et inclinato capite emisit spiritum. Tunc unus militum lancea latus eius aperuit, et continuo exiuit sanguis  et aqua in redemptionem nostre salutis .

11. Expergiscere nunc, anima, excutere de puluere, et contemplare uirum hunc memorabilem, quem ecce in speculo euangelici sermonis quasi presentem intueris. Attende, anima mea, quis est iste qui ingreditur habens imaginem quasi regis, et nichilominus serui despectissimi confusione repletus et coronatus incedit. Sed ipsa etiam eius corona cruciatus est illi, et mille puncturis speciosum caput eius diuulnerat. Regali purpura induitur, sed potius in ea despicitur, quam honoretur. Sceptrum in manu gestat, sed eo ipso caput eius reuerendum feritur. Adorant coram ipso positis in terra genibus, et regem  conclamant: et continuo ad conspuendum amabiles genas eius subsiliunt, maxillas palmis concutiunt, et honorabile collum exhonorant. uide, anima mea, qualiter uir iste per omnia conturbatur et spernitur. Sub crucis onere dorsum incuruare uidetur, et suam ipsius portare ignominiam. Ad locum deductus supplicii, myrrha potatur et felle: in cruce subleuatur, et dicit, Pater, ignosce illis, quia nesciunt quid faciunt. Qualis est hic, qui in omnibus pressuris suis nec semel aperuit os suum, ut aut querele, aut excusationis, aut comminationis, aut maledictionis uerbum aduersus maledictos canes illos proferret; sed nouissime uerbum benedictionis super inimicos suos, quale a seculo non est auditum, effudit? Quid hoc uiro mansuetius, quid benignius,  anima mea, uidisti? Adhuc autem attentius intuere, quam grandi admiratione, et tenerrima compassione dignus apparet. uide nudum et uerberibus laceratum, in medio latronum cruci ignominiose ferreis clauis affixum, aceto in cruce potatum, et post mortem lancea in latere uulneratum, et copiosa sanguinis riuos ex quinque uulneribus manuum, pedum et lateris effundentem. Fletum deducite, oculi mei, et liquesce, anima mea, igne compassionis super contritione amabilis uiri huius, quem in tanta 654 amaritudine tot uides affectum doloribus.

12. Et iam quidem infirma eius, anima mea, uidisti, et miserta es: nunc maiestatem eius attende, et miraberis. Quid enim ait Scriptura? A sexta autem  hora tenebre facte sunt super uniuersam terram usque ad horam nonam. Et obscuratus est sol, et uelum templi scissum est a summo usque deorsum; et terra mota est, et petre scisse sunt, et monumenta aperta sunt, et multa corpora sanctorum, qui dormiebant, surrexerunt . Qualis est hic, quia et celum et terra compatiuntur ei, cuius et mors mortuos uiuificat? Cognosce, anima mea, cognosce: hic est Dominus Deus noster iehsu Christus, Saluator tuus, unigenitus Dei Filius, uerus Deus, uerus homo; qui solus sub sole sine macula inuentus est. Et ecce cum sceleratis quomodo reputatus est, et quasi leprosus, nouissimus uirorum estimatus: et tanquam abortiuum quod proiicitur a uulua, sic proiectus est ab  utero matris sue, infelicis Synagoge. Iste formosus pre filiis hominum, quam deformis factus est! Hic uulneratus propter iniquitates nostras, attritus est propter scelera nostra , et factus in holocaustum suauissimi odoris in conspectu tuo, Pater eterne glorie, ut auerteres indignationem tuam a nobis, et consedere nos tibi faceres in celestibus.

13. Respice, Domine, sancte Pater, de sanctuario tuo, et de excelso celorum habitaculo, et intuere hanc sacrosanctam hostiam, quam tibi offert magnus Pontifex noster, sanctus puer tuus Dominus iehsu, pro peccatis fratrum suorum, et esto placabilis super multitudine malitie nostre. Ecce uox sanguinis fratris nostri Iesu clamat ad te de cruce. Quid enim  est, Domine, quod pendet in ea? Pendet, inquam, quia preterita tanquam presentia coram te sunt. Cognosce, Pater, tunicam ueri filii tui Ioseph. Heu! fera pessima deuorauit eum , et conculcauit in furore suo uestimentum eius, omnem decorem eius reliquiis cruoris inquinauit. Ecce quinque scissuras lamentabiles in ea reliquit. uide, Domine, pallium quod in manu adultere generationis, id est, Aegyptie meretricis, innocens puer tuus dereliquit, meliorem estimans iacturam uestimenti, quam pudicitie; magisque eligens, spoliatus carnis pallio in carcerem mortis descendere, quam pro mundi gloria adulterine uoci acquiescere : Illi, inquam, uoci quam dictum est, Hec omnia tibi dabo, si cadens adoraueris me . Quod utique esset, si dormiret cum adultera.

14. Et nunc, Domine Pater, scimus quia ipse Filius tuus uiuit, et dominatur in tota terra Aegypti, et in omni loco dominationis tue. Eductus enim ad imperium tuum de carcere mortis et infernorum, et attonsus in immortalitatis coronam, mutata ueste carnis, immortalitatis decore refforuit, et cum gloria suscepisti eum. Subiugauit enim sibi Pharaonis imperium, et cum triumpho nobili, uirtute propria celos penetrauit. Et ecce gloria et honore coronatus, in dextra maiestatis tue assistit uultui tuo pro nobis. Caro enim et frater noster est. Respice, Domine, in faciem Christi tui, qui tibi usque ad mortem obediens factus est; nec recedant ab oculis tuis cicatrices  eius in perpetuum, ut memineris quantam ab eo pro peccatis nostris satisfactionem receperis. Utinam, Domine, appendas in statera peccata quibus iram meruimus, et calamitatem, quam pro nobis passus est innocens Filius tuus: certe, Domine, hec grauior apparebit, et magis digna, ut propter ipsam effundas super nos misericordiam tuam, quam fuit illa, ut pro peccatis nostris contineas in ira misericordias tuas. Gratias tibi, Domine Pater, referat omnis lingua pro superabundantia bonitatis tue, qui unico Filio cordis tui non pepercisti; sed pro nobis omnibus illum tradidisti in mortem, ut eum tanquam fidelem aduocatum haberemus coram te in celis.

15. Et tibi, Domine Iesu, fortissime zelotes, quid  gratiarum retribuam, quid retributionis digne retribuam ego homo, puluis et cinis, et uile figmentum? Quid enim pro mea salute facere debuisti, et non fecisti? Ab imo pedis usque ad summum uerticis te totum in aquas passionum demersisti, ut me totum extraheres de illis, et intrauerunt usque ad animam tuam. Nam et animam tuam in mortem perdidisti, ut meam perditam mihi redderes. Et ecce me duplici debito obligasti. Nam et pro eo quod 655 dedisti, et pro eo quod mei causa perdidisti, debitor tibi sum. Et pro ea quidem anima bis a te mihi data, semel in creatione, et semel in redemptione, quid magis iuste tibi reddam quam ipsam, non habeo: pro tua autem pretiosa anima ita contribulata quid ab homine digne rependi possit, non inuenio. Nam,  etsi celum, et terram, et omnem ornatum corum pro ea possem rependere, certe nec sic usque ad mensuram debiti ullatenus attingere possem. Ut autem ipsum et quod debeo, et mihi possibile est, tibi, Domine, retribuam, tui muneris est. Diligendus mihi es toto corde, tota anima, tota uirtute; et tua mihi sequenda uestigia, qui pro me mori dignatus es. Et quomodo fiet istud in me nisi per te? Adhereat anima mea post te, quia tota uirtus eius pendet ex te. Et nunc, Domine redemptor meus, te ut uerum Deum adoro, in te confido, in te spero, et quibus possum desideriis ad te suspiro; adiuua imperfectionem meam. Ad tue passionis gloriosa insignia, in quibus salutem meam operatus es, totum me inclino.  Tue uictoriose crucis regale uexillum in nomine tuo, Christe, adoro. Tuum spineum diadema, tuos rubentes sanguine clauos, tuo sacro lateri immersam lanceam, tua uulnera, tuum sanguinem, tuam mortem, tuam sepulturam, tuam gloriosam et uictoriosam resurrectionem et glorificationem, Christe, supplex adoro et glorifico. Odor enim uite spirat mihi in omnibus his. Horum uiuifico odore spiritum meum, Domine, a peccati morte resuscita; horum uirtute ab astutiis Satane me custodi, ac me conforta, ut iugum mandatorum tuorum suaue mihi fiat, et onus crucis, quod post te baiulare me iubes, humeris anime mee leue sit atque portabile. Que est enim fortitudo mea, ut iuxta preceptum tuum mundi pressuras tam multiplices inuicto animo  sustineam? Numquid pedes mei tanquam ceruorum, ut uelocem cursorem per spinas et confragosa passionum consequi ualeam?

16. Sed audi uocem meam, et inclina super seruum tuum suauem crucem illam, que lignum uite est iis qui apprehendunt eam; ut et spiritu curram alacriter. Portabo infatigabiliter eam, que ab inimicis est, crucem post te. Illam, inquam, diuinissimam crucem humeris meis impone, cuius latitudo est caritas, cuius longitudo est eternitas, cuius sublimitas est omnipotentia, cuius profundum est inscrutabilis sapientia. Confige illi manus meas et pedes meos; et totum passioni tue conforma seruum tuum Domine. Da, obsecro, mihi continere ab operibus carnis que odisti, et facere iustitiam quam  dilexisti, et in utroque tuam querere gloriam: et sinistram quidem meam clauo temperantie, dexteram uero clauo iustitie in illa sublimi cruce confixam arbitror. Da menti mee iugiter meditari in lege tua, et omnem cogitatum meum iactare in te, et dextrum pedem meum eidem ligno uite clauo prudentie affige. Da ut ministram spiritus mei sensualitatem nec eneruet labentis [al. presentis] uite infelix felicitas, nec conturbet perennis uite premia felix infelicitas: et sinister quoque pes meus fortitudinis clauo in cruce tenebitur.

17. Ut autem et spinarum capitis tui aliqua in me similitudo appareat, detur, obsecro, menti mee et salutaris penitentie compunctio, et aliene miserie compassio, et stimulus zeli emulantis quod rectum  est coram te, et ad te conuertar in erumna mea, dum triplex configitur spina. Libet ut et spongiam per arundiuem ori meo porrigas, et aceti amaritudinem gustui meo adhibeas. Libet ut per Scripturas tuas rationi mee conferas gustare et uidere quomodo florens hic mundus tanquam spongia inanis est, et omnis concupiscentia eius aceto amarior. Ita, Pater, in me fiat, ut calix iste Babylonis aureus inebrians omnem terram, nec inani me splendore seducat, nec falsa dulcedine inebriet, quemadmodum eos qui tenebras lucem, et lucem tenebras, amarum dulce, et dulce amarum arbitrantur. uinum myrrhatum cum felle mixtum suspectum mihi est, pro eo quod tu ex eo bibere noluisti: forte quia nimiam acerbitatem  inuidie et nequitie crucifixorum tuorum indicabat. Tue quoque uiuifice morti famulum tuum configura, faciens in me ut moriar quidem peccato secundum carnem, uiuam 656 autem iustitie secundum spiritum.

18. Ut autem integram Crncifixi imaginem me portare glorier, illud quoque quod post mortem tuam insatiabilis malitia Iudeorum impiorum in te exercuit, hanc in me similitudinem exprime. uulneret cor meum uiuus et efficax sermo tuus, penetrabilior omni lancea acutissima, pertingens usque ad diuisionem anime mee; et producat ex ea tanquam de dextero latere meo, uice sanguinis et  aque, amorem tuum, Domine, et fratrum meorum. Postremo et munda sindone prime stole spiritum meum inuolue, in qua requiescam egrediens et ingrediens in locum tabernaculi admirabilis, et abscondas me, donec pertranseat furor tuus. Die autem tertio post diem laboris, post diem supplicii, mane prima sabbati perpetuo inter filios tuos me indignum resuscita, ut in carne mea uideam claritatem tuam, et adimplear letitia uultus tui. O Saluator meus et Deus meus, ueniat, ueniat, oro, tempus, ut quod nunc credo, oculis tandem reuelatis aspiciam: quod nuuc spero et a longe saluto, apprehendam: quod nunc pro uiribus meis desidero, ulnis anime mee amplectar et deosculer, et in amoris tui abysso totus absorbear, o Saluator meus, et Deus meus!

 Sed nunc interim benedic, anima mea, Saluatorem tuum, et magnifica nomen eius, quod est sanctum et sanctissimis deliciis plenum. O quam bonus, quam suauis es, Domine Iesu, anime querenti te! Iesu redemptor captiuorum, saluator perditorum, spes exsulum, fortitudo laborantium, anxiati spiritus latitudo, anime lacrymose et post te in sudore currentis dulce solatium et suaue refrigerium, corona triumphantium, unica merces et letitia omnium supernorum ciuium, uberrime fons omnium gratiarum, inclyta proles summi Dei! Summe Deus, te benedicunt omnia que in celo sunt sursum, et que in terra deorsum; quia magnus es tu, et magnum nomen tuum. O immarcessibilis decor Dei excelsi, et purissima claritas lucis  eterne, uita omnem uitam uiuificans, lux omne lumen illuminans, et conseruans in perpetuo splendore mille millena millia luminum fulgentia ante thronum diuinitatis tue a primeuo diluculo! O eternum et incessabile, clarum et dulce profluuium fontis absconditi ab oculis omnium mortalium, cuius unda sine ortu, cuius profundum sine fundo, cuius altum sine termino, cuius amplitudo incircumscrutabilis, cuius puritas imperturbabilis! Eructauit te cor Dei altissimi de sua impenetrabili abysso, uita uitam, lux lucem, Deus Deum, eternus eternum, immensus, immensum, ac per omnia sibi cequalem: et de plenitudine tua nos omnes accepimus  .

 20. Tu enim, largissime fons omnis boni, septemplicis gratie pretiosum flumen de thesauris tuis emittis, cuius suaui dulcore huius nostri maris, id est nostre infirmitatis, salsuginem mitigare dignaris. Flumen olei letitie, flumen uini meracissimi, torrens ignei uigoris. Spiritus paracletus a te et Patre, par utrique, in orbem terre perfunditur, omnia replens, omnia continens: Spiritus a te, Spiritus a Patre, unus ex ambobus, uniens ambos, utpote amborum indiuidua connexio, unificum gluten, complexus indissolubilis, et pax omnem sensum exsuperans. Hic est torrens uoluptatis tue, Domine, qua delicatam illam et gloriosam ciuitatem Ierusalem,  que sursum est, iugiter potas, letabunda ebrietate facis estuare, ut tibi iubilent hymnum incessabilem lucida illa et flammea organa in uoce exsultationis et sono epulantis; cuiusque desiderabilibus guttis refocillari sitibunde fauces exsulis populi tui iugiter a te exspectant, Domine. Sinito, Pater, ut catelli bibant de stillis que cadunt de mensa dominorum suorum. Rorate, celi, desuper, et nubes pluant iustum illum, Domine, quem estuare fecisti. Inclytas  primitias populi tui, insigne solemnitatis nostre illo, quesumus, igneo stillicidio purga, innoua, illumina, inflamma, exhilara et confirma, et uni cor credentium tibi, ut unum sint, unum sapiant, unum unanimiter requirant, ut apprehendant et uideant, et benedicant te Deum deorum in Sion. Sit indiuidue Trinitati gloria, gratiarum actio, honor, et imperium in secula seculorum. Amen.





FERIA SECUNDA PASCHATIS. SERMO De duobus discipulis euntibus in Emmaus. 

 657 Duo ex discipulis Iesu ibant in castellum, quod erat in spatio stadiorum sexaginta ab Ierusalem, nomine Emmaus. Et ipsi loquebantur ad inuicem de his omnibus que acciderant. Et reliqua .

1. Conuertere, anima mea, in requiem tuam, quia Christus resurrexit a mortuis, primitie dormientium. Recordatione tante dulcedinis, tuorum mitiga dolores fletuum; ut offeras resurgenti cum assato pisce mellis fauum, et paschalis Agni suauitas temperet amaritudinem agrestium lactucarum. Elige an uidere Iesum desideres cum Maria Magdalena sub specie hortulani; an cum duobus discipulis in habitu peregrini. Nam utraque uisio et collocutio, fidelis conscientie sunt iubilus et dulcedo. De duobus condiscipulis uidetur dulcius sapere. Hec enim lectio  mel in ore, et iubilus est in corde, exstasis mentis deuote. Dulcor eius omnem excedit eloquentiam, et totam absorbet conscientiam, et transformat in superne iubilationis imaginem, et deliciarum celestium nouitatem. Considerata huius lectionis mira suauitas totas inebriat medullas anime. Ex singulis etenim clausulis sentitur quidam ignis erumpere, qui in sinu absconditur clausus, in ossibus totos depascit angulos amantis conscientie. Si scintillet exterius, uidetur solis iubare splendidius radiare. Ibant duo. Que fuerit causa huius itineris, non declarat textus historie: sed hoc fuisse diuine prouidentie arbitror, ut qui pro morte Domini tantum erant desolati, in uia qua ambulabant, consolationem  reciperent de ipsius dulcissima uisione. Et forte propter hoc duo pariter ambulabant, ut dolores suos confabulatione mutua mitigarent, et corda desperantia ad spei refrigerium reuocarent. Unde dicuntur in Emmaus proficisci, quod interpretatur Desiderium consilii. Desiderabant enim amaritudinem titubationis sue salutari consilio releuare.

2. Sed ut de fauo mel exprimamus, et in auro rutilante flammiuomas gemmas inseramus, si quid in tam dulci historia dulcius lateat, inquirere studeamus. Ut arbitror, isti duo dici possunt Oratio et  Meditatio, que coniunctione necessaria sibi ad inuicem copulantur. Et per orationem illuminatur meditatio, et in meditatione exardescit oratio. Quoties igitur in contemplatione Dominice passionis suspendimur, ex recordatione tante admirationis in oratione compungimur. Meditatio ruminat liuores uulnerum, fixuras clauorum, lanceam, et acetum, persecutorum seuitiam, Apostolorum fugam, et mortem turpissimam, corporis sepulturam. Oratio fundit suspiria, pie deuotionis stillat aromata, tota resoluitur in lamenta. Et factum est, dum fabularentur et secum quererent, ipse iehsu appropinquans ibat cum illis. Oculi autem illorum tenebantur, ne illum agnoscerent. Talibus confabulantibus appropinquat iehsu. Quid est iehsu, nisi uita et salus? Etenim in  talibus sermocinationibus est uita et salus anime, et eis dicitur iehsu appropinquasse, quia iuxta est Dominus iis qui tribulato sunt corde . Oculi autem eorum tenebantur, ne possent eum agnoscere: quia etsi sunt iusti et sapientes, atque opera eorum in manu Dei, nescit tamen homo utrum sit dignus odio uel amore . Si dixero, inquit Iob, Consolabitur me lectulus meus, et releuabor loquens mecum in strato meo; terrebit me per somnia, et per uisionem horrore concutiet . In lectulo notatur quieta meditatio; et per stratum in quo releuatus colloquitur, uirtus orationis exprimitur: quia in his duobus tribulatis corde, uere consolationis requies inuenitur. Sed cum sub pennis  earum deargentatis refrigerium interne querimus, et occurrunt imaginationibus nostris quam districte in extremo iudicio sunt sententie 658 iudicantis; ibi tristitiam inuenimus, ubi solatium querebamus.

3. In hoc autem quod appropinquans dicitur cum illis ire iehsu, nichil aliud potest designari iucundius. In appropinquatione enim illa signatur ille sibilus aure tenuis, quem Eliphaz gloriatur se audisse dormientibus ceteris , per quam etiam Elie consistenti in ostio spelunce legimus Dominum aduenisse: quia non in commotione, non  in igne, non in spiritu, sed in sibilo aure tenuis uisus est pertransisse . Hic est ille radius suauissimus contemplationis, quo anima per cincinnum capitis eleuatur; cum meditatione exardescente, et oratione scintillante, nascitur in corde iubilus quidam, scilicet mellifluus cordis risus, quem nemo scit nisi qui sentit; nec etiam ipse qui sentit, quia cito pertransit. Felix hora, sed breuis mora, quia factum est silentium in celo quasi media hora . Norunt experti que dico, qui hec experientia suauitatis intime didicerunt: quia cum in feruore orationis admiscetur ardor meditationis, erumpit ille contemplationis radius de medio earum, quasi species electri, hoc est, de medio ignis; et scintille quasi eris candentis,  suspiria scilicet conscientie iubilantis.

4. Oculi autem illorum tenebantur, ne illum agnoscerent. Infirmitatis autem sue conscia humana conscientia, pre ineffabili tante suauitatis gloria contremiscit. Unde Elias uultum operuit, Eliphaz totus inhorruit: nec Moyses ausus est aspicere contra Dominum . Et si uenerit ad me, ait Iob, non uidebo eum . Oculi illorum tenebantur. O si Dominum cognoscerent, quantum gauderent! Quantum ipsi gauderemus, si eum in propria specie propius uideremus! Quis non accederet, imo curreret et teneret pedes eius? Sed adhuc loquitur Ioseph per interpretem fratribus suis: adhuc dissimulat suam nobis exhibere dulcissimam uisionem. Quid enim? mortales sumus, in exsilio  degimus, nec illam perfecte uisionis letabundam beatitudinem pre multitudine glorie capere ualemus. Quis enim posset inter illa superfluentis iubilationis gaudia spirare, que dabuntur in patria; cum illa etiam stilla dulcedinis, quam nobis in uia exhibet, in patria peregrina, totam mentem inebriet, et totam cordis latitudinem nouis deliciis coangustet? Ideo tenebantur oculi eorum, quia Dominus erat in habitu peregrini. Et cum eum quotidie perspicimus in altari sub specie panis et uini, nobiscum habitat in habitu peregrini. Nonne per oculos intelligere possumus amorem et desiderium? Diligimus enim Deum et proximum: desideramus regem et regnum. Sed quia, ut ait beatus Gregorius, incognitum est  nobis, dum in hoc corpore sumus, quantum diligamus Deum et proximum, et quando ex hoc exsilio transmigrantes adipiscamur regnum, et uideamus Deum, cecitatem patimur oculorum. Unde in Ezechiele dicitur, quia porta et thalamus habet tectum .

5. Nec pretermittendum est quod confabulando gradiuntur in castellum Emmaus, quod erat in spatio stadiorum sexaginta ab Ierusalem. Dulce colloquium et felix confabulatio, cum meditationem tractat oratio. Habent enim mel et lac in lingua. Labia eorum sicut uitta coccinea, dum hec inuitat ad contemplum mundi, et illa incitat ad amorem Dei. Unde dicitur in Emmaus proficisci, quod interpretatur desiderium consilii. Numquid ambulabunt  duo pariter, nisi his conuenerit? O beata conuentio, quam ad inuicem susurrant oratio et meditatio. Profecto ire desiderant in Emmaus castellum, quod ab Ierusalem est in spatio stadiorum sexaginta. Sexagenarius numerus ex denario constat et senario, que sexies decem, uel decies sex faciunt sexaginta. Stadium locus est in quo curritur. Denarius significat Decalogum, in quo decem mandatorum series continetur. 659 In senario uero figuratur seculi abrenuntiatio, et morum conuersio; abiectio proprie uoluntatis, et abiectio sine fuco simulationis; custodia cordis, circumspectio sermonis. In his stadiis currendum est, ut cum Dominus dilatauerit cor nostrum, curramus in uiam mandatorum suorum, et post deuoluamur per uiam: et in his uiis appropinquans  Dominus ueniet nobis, sicut scriptum est de Sapientia, quia preoccupat qui se concupiscunt, in uiis ostendit se illis hilariter, et in omni prouidentia ostendit se illis . Et ait ad illos:

6. Qui sunt hi sermones, quos confertis ad inuicem ambulantes, et estis tristes? Interrogatio ista amoris subministrat incendia, et quasi oleum proiicitur in flamma. Dum enim peregrinus interrogat quid tristes ad inuicem colloquuntur, et ille quem tam dilexerant et adhuc diligunt, ad memoriam reducitur dulcis dolor augmentatur, et amor semimortuus in caminum prorumpens de igniculo, in cordibus eorum uehementius debacchatur. Qui sunt hi sermones, quos, etc. Putas, in allocutione peregrini aliquam non persentirent dulcedinem amoris diuini? Imo  totus in medullis eorum reuixit et refloruit amor Christi. Qui sunt hi sermones, quos, etc. Deus, Deus, quantas iubilationes iste tristitie genuerunt, et quam suaues suauitates ruminate, et quam dulcia suspiria percurrunt in corde! Bone Iesu, quam iucundo consolaris susurrio, quos de tua uides absentia contristatos! Quam libenter astas orantibus, et assistis suspirantibus, respiciens per fenestras, prospiciens per cancellos! Quam iucundus latitas post parietem nostrum, ut audias uoces orantium, et dulcescant tibi dolores diligentium, de penis rideas innocentium!

7. Et respondens unus, cui nomen Cleophas, dixit ei: Tu solus peregrinus es in Ierusalem, et non cognouisti  que facta sunt in illa his diebus? Cleophas, qui interpretatur increpans ore, formam orationis uidetur exprimere, que ponit coram Deo iudicium, et replet increpationibus os suum; nunc accusans cordis duritiam, nunc inconstantiam; nunc torporis frigore constrictum, nunc inepta letitia dissolutum. Tu solus peregrinus es? Corda solet amantium familiarius meror compunctionis afficere, cum tot uident inde specialiter fastidire studia, et a desiderio celestis patrie tepescentis speciem pietatis in solo exteriori habitu retinere. Respondet ergo Cleophas, quoties talium perditioni ex intimis condolentes, tales in oratione profundunt querimonias: Domine, tu solus fuisti tempore passionis, abnegante Petro, fugiente discipulo quem amabas, oblito  tui amoris priuilegio, fugientibus etiam ceteris. Sed, heu, heu! tempore passionis que nunc est, religiosos uidemus non solum non participare per compassionem passionibus tuis, nec fugere, nec negare turbatione alicuius tentationis subite; sed iniquitas eorum procedit quasi ex adipe, transierunt in affectum cordis. Apponendo enim iniquitatem, non uerentur super dolorem uulnerum tuorum addere, qui cum sanctis mulieribus debuerant pie deuotionis aromatibus delinire. Tu solus peregrinus es in Ierusalem? Dereliquerunt te omnes amici tui, longe facti sunt a te noti tui; posuerunt te abominationem sibi. Omnes que sua sunt querunt, se ipsos diligunt: de exsilio fecerunt patriam; operibus diffitentur se peregrinos super terram et hospites.  Tu solus peregrinus es in Ierusalem? Nos etiam qui excellentiori professionis priuilegio estimamur expressius fieri conformes humilitatis tue peregrinationis, collocati sumus in obscuris sicut mortui seculi. Sed et prudentiores sumus in possessionibus ampliandis, et gloriosiores in edificiis erigendis, callidiores in pecuniis congregandis. Inueniri possunt etiam pauci, qui fideliter incedant semitas ueritatis. Tu solus peregrinus es? Iam non miratur Behemoth, si absorptus est fluuius ; quia pars maxima Iordanis influit in os eius, et deiecit de fortitudine, et de stellis, strauit sibi aurum quasi lutum, et sub ipso sunt radii solis.

8. Tu solus peregrinus es in Ierusalem, in Ecclesia scilicet militante Deo, que uidelicet non possidet  adhuc pacem; et non cognouisti que facta sunt in illa diebus 660 istis? His diebus sanguinem tuum fudisti pro salute generis humani; et tot dolores et opprobria, ad ultimum crucis supplicium pertulisti: et cum tanta pro mundo passus sis his diebus, et te omnia trahere ad te ipsum promiseris, si a terra esses exaltatus, ecce exaltatus es super celos. Imo cur non eruis eos qui ducuntur ad mortem; cur ex Basan non conuerteris; cur omnes non trahis; cur tam paucos de multis eligis, quasi tue immemor passionis? Non cognouisti que facta sunt in Ierusalem diebus istis? In Ierusalem diebus istis, tu ille excelsus, admirabilis, occisus fuisti, cui Moyses et Elias in transfigurationis tue uisione pulcherrima  sunt locuti . uere, Domine, nimis excessisti: quia cum sis splendor paterne glorie, et figura substantie eius, et cum sis Dominus maiestatis, et trementibus elementis, celi luminaribus obscuratis, et stupentibus Angelis, pati dignatus es tormentum abiectissime passionis. uere fuit excessus, cum dedisti uellentibus genas tuas; cum faciem tuam non auertisti ab increpantibus et conspuentibus ; quando cum iniquis es deputatus . Tu solus peregrinus es in Ierusalem? Cur non trahis nos post te, ut curramus in odore unguentorum tuorum? Cur das alienis honorem tuum, cum pro nobis consumpseris carnem et corpus tuum? Cur solium glorie tue, in quo iudicasti principem huius mundi, non recordaris? Cur spiritum  gratie et precum super nos non effundis, ut non solum lingua, sed et opere et ueritate confitentes nos aduenas et peregrinos super terram, abstineamus a carnalibus desideriis, et trahamur ad te in funiculis Ade, in uinculis caritatis?

9. Dum hec Cleophas loquitur in tribulatione spiritus et amaritudine mentis, uerba ista quantum putas repleant conscientiam sciscitantis? Quibus ille dixit: Que? Non est interrogatio nescientis, sed adiocantis, et quedam reciprocatio doloris. Et dixerunt: De Iesu Nazareno, qui fuit uir propheta, potens in opere et sermone, coram Deo et omni populo: et quomodo tradiderunt eum summi sacerdotes et principes nostri in damnationem mortis, et crucifixerunt eum. Primo solus Cleophas respondisse legitur.  Nunc respondet tam ipse, quam ille, cuius nomen in historia non habetur. Unde quia est sine nomine, uidetur formam meditationis exprimere, quam quandoque cogitationem, quandoque comtemplationem solemus quasi proprio nomine nuncupare. Secundum uero beatum Gregorium, istum fuisse Lucam aliqui estimauerunt. Lucas, qui medicus fuisse ab Apostolo dicitur , qui Consurgens uel Eleuans interpretatur, interpretatione sui nominis imaginem representat meditationis, que medicamentum est contribulati spiritus, et conscientie egrotantis. Que sicut stellio manibus nititur, ut moretur in edibus regis , et consurgens ab infimis eligendo suspendium, deserit transitoria,  et se eleuat ad superna. Adiungitur itaque meditatio orationi, ut ex amborum responsione dulcioris balsamus melodie diffusiores spiret delicias in auribus peregrini.

10. De Iesu, inquiunt, Nazareno. Oleum effusum est nomen eius. Oleum, inquam, effusum, unguentum aromatum, iubilus cordium, iehsu Nazarenus rex Iudeorum. Sed frangatur alabastrum, perflet auster hortum aromatum; myrrha det odorem suum, diffluant riuuli balsamorum: Crucifixus sit in memoria, Crucifixi replicetur iniuria, Crucifixi ruminentur opprobria, et caritas indefessa. Omnia interiora nostra loquantur de iehsu Nazareno qui lauit nos a peccatis nostris in sanguine suo, ut simus potentes opere et sermone. Nonnulli potentes  sunt in opere, sed non in sermone. Alii in sermone, sed non in opere. Quidam potentes sunt in utroque. Qui strenuus est in exercitatione corporali, bona que preualet, non negligit operari. Patiens in tribulatione, et gaudens ad laborem obedientie, potest dici potens in opere. Sed si minus hunc delectat assiduitas orationis, si non est sollicitudine pia deuotus in uigiliis, uel forte non habeat gratiam predicationis, potens est in opere, sed non in sermone. uideas aliquem frequenter in oratione deuotum, cuius oculi sunt piscine 661 in Hesebon  pre multitudine lacrymarum, sed recusat ferre iugum obedientie, uotum suum offerre se estimat offerendo hostiam amputata aure: suam plangit in oratione superbiam, sed hora compunctionis transacta, ita  superbus est sicut ante. uel si leuis in moribus, post orationis sue deuotionem in eamdem recidit leuitatem, ossa eius replentur uitiis adolescentie eius, ut nunquam in conuersatione sua sit maturus; licet ad modicum orationis tempore sit deuotus: uox quidem uox Iacob est, sed manus, manus sunt Esau . Tales potentes uidentur in sermone, sed non in opere. In opere et sermone sunt potentes, qui habent in moribus honestatem, in operibus uirtutem, in sermone scientiam, deuotionem in orationis assiduitate, grauitatem in conuersatione, perseuerantiam in amore. Pie siquidem operationis oratio deuota est reclinatorium, et deuote orationis exercitatio prebet bonorum operum fulcimentum. Hec est enim plenarie compunctio salutaris, quam  commendat conscientie latitudo. Unde cum sapientiam et diuitias dedisset Dominus Salomonis, dedit ei et latitudinem cordis : quia nichil est sapientia, nichil diuitie, si in corde non redundauerit, qui transuadari non potest fluuius caritatis. Nec parcit Dominus uerbis potentibus, et ad deprecandum compositis.

11. Si sic potens es in opere et sermone, esto coram Deo, et omni populo. Coram Deo te commendet puritas intentionis; coram populo, utilitas operis: ut sint lumbi mentis tue succincti, et lucerna ardens in manibus tuis. Et bene coram omni populo, quia caritas nescit angulum, non amat proprium, deseruire desiderat utilitatibus singulorum. Hinc est quod Apostolus se commendat ad omnem conscientiam  hominum, prouidens bona, non tantum coram Deo, sed etiam coram omnibus hominibus , ut tam Deo quam omni populo sit acceptus. Sed beatissimo Apostolo nemo se audeat comparare. Quantum enim distat ortus ab occidente, tantum a uiis nostris fuerunt uie eius, et semite eius a nostris semitis exaltate: quia, sicut dicit Isaias, facti sumus immundi omnes nos; quasi pannus menstruate uniuerse iustitie nostre . Potentes non sumus in operibus: et quid oremus, sicut oportet, nescimus . Ille solus speciosus forma pre filiis hominum , singulari priuilegio fuit propheta, potens opere et sermone, qui potenter operatus est salutem  nostram in medio terre. Potestate plenus fuit in sermone, quando omnia creauit, quando dixit, et facta sunt, ipse mandauit, et creata sunt . Fortis fuit in opere, cum hominem reparauit, et iuxta uaticinium Isaie, opus suum ut faceret, opus suum alienum opus fecit . uere fuit opus alienum, si consideres quomodo tradiderunt eum summi sacerdotes, et crucifixerunt eum. Domine, audiui auditionem tuam, et timui , consideraui opera tua, uias tuas, et expaui. Subsannauerunt te subsannatione, dentibus suis super te frenduerunt: aduersum te letati sunt et conuenerunt; te summi sacerdotes et principes tradiderunt. Illi qui regere gregem debuerunt per uiam salutis, facti sunt laqueus et ruina in precipitium damnationis.  Ex ipsis flamma inuidie erupit: quia, sicut in Iob legitur, Ignis Dei de celo cecidit, et tactas oues puerosque consumpsit .

12. Nos igitur qui querimus Crucifixum, crucis attendamus mysterium. Ipsa est statera corporis Christi, quam desiderabat qui dicebat: Utinam appenderentur peccata mea quibus iram merui, et calamitas quam patior, in statera. Crux facta est statera corporis Christi, quod est Ecclesia. Cum enim ipse crucifigeretur, appensa sunt cum ipso peccata que commisimus, calamitas quam incurrimus. Ipse erat innocens, impollutus, segregatus a peccatoribus, et excelsior celis conuersatio eius: non enim peccatum fecit, nec inuentus est dolus in ore eius. Et quoniam talis ac tantus, tam indigna dignatus est in  cruce pati, preponderare cepit calamitas, et crimina leuigari. Cum adhuc tamen in cruce erectus staret, uacillare uidebatur statera, nec plene cognoscebatur qua cadere deberet, cum inclinato capite emisit spiritum, ut calamitas preponderando caderet, et quasi arena maris grauior appareret . Gentes quasi momentum statere reputate 662 sunt. Nam in statera ceciderunt, quia partes aduerse damnationis nostre chirographum amiserunt. Trituratus est Moab sub domino, expandit manus super eum sicut natans ad natandum, ne demergeretur in profundum; et ut ipse subleuaret nos in excelsum, expandit alas suas, nos assumpsit et portauit in humeris suis, sicut aquila prouocans ad uolandum pullos suos . Sic ascendens  super omnes celos, de excelso misit ignem in ossibus nostris: ut que sursum sunt, sapiamus, et nostra conuersatio sit in celis. Potens fuit coram Deo et omni populo: quia factus est Angelus loquens pro nobis, et intercessor existens Patri reconciliauit humanum genus; utrumque solus potuit arguere, ponere manum in ambobus.

13. Et quomodo summi sacerdotes et principes crucifixerunt eum. Per sacerdotum quippe persuasionem populus dimitti Barabbam, Christum crucifigi acclamauit, et Pilatus fieri adiudicauit; linguis, non manibus ipsum crucifixerunt. Unde dicit Dauid quia linguas suas ut gladium acuerunt . In hoc forte minus reprehensibiles, quam noui crucifixores  qui manibus et uerbis mortem illi accersunt; immortalem mortificant, incrucifigibilem crucifigunt. Que ab ipsis in occulto, uel etiam in aperto fiunt, turpe est dicere. Ponere uereor os meum in celum, ut non dicam in cenum, et Saul ad purgationem uentris inclinatum occidere: sufficit si oram chlamydis abscindam  gladio Ieremie, cum Dominus dicat per Malachiam: uos me configitis, gens scilicet tota . Ostendit Ieremias quomodo summi sacerdotes et principes eum crudelius crucifigunt. Ibo, inquit, ad optimates et loquar eis: ipsi enim cognouerunt uiam Domini, et iudicium Dei sui. Et ecce hi magis simul fregerunt iugum, ruperunt uincula , et a propheta usque ad sacerdotem omnes faciunt dolum  . Ecce quomodo summi sacerdotes et principes crucifixerunt eum.

14. Nos autem sperabamus quod ipse esset redempturus Isrel, quod interpretatur uir uidens Deum, per quod litterati et religiosi, qui specialius pre ceteris debent uidere Deum per intelligentiam et affectum, signantur. Hinc est non minima causa tristitie nobis, quia etiam litterati et qui uidentur religiosi, comparantur iumentis, et immundiores facti sunt illis. Ipsi enim non solum spinis peccatorum suorum crucifigunt Deum, sed aliis facti sunt in prouerbium et exemplum. Nos autem sperabamus quod ipse esset redempturus Isrel. Non esset doloris materia, nec res tam stupenda, si plebs que non nouit legem, sola caderet in errorem, quia releuari  posset per litteratorum et religiosorum prudentiam, si ipsi non fuissent primi ad ruinam. Nos autem sperabamus quod ipse esset redempturus Isrel. Nam si dicit regi, Apostata, et uocat duces impios, si supplantet optimates, et ducit sacerdotes inglorios: et ipsi forsitan non sunt litterati, et ignorant legem Domini; filii sunt diffidentie, nec de ipsis sumus in admirationem: sed de litteratis stupemus, et qui pretendunt habitum religionis, qui bonum uerbum Dei gustauerunt, et donum celeste, uirtutesque seculi uenturi, et ecce uacce pingues Samarie facti sunt, arbores autumnales, eradicate, bis mortue, facti hostes in capite, qui docere debuerant uiam uite. Nos autem sperabamus quod ipse esset redempturus Isrel.

 15. Et nunc super hec omnia tertia dies est ex quo hec facta suut. Prima dies, qua crucifixus est Christus, persecutorum et hereticorum significat tempus, qui primitiuam Ecclesiam tormentorum asperitatibus uexauerunt, que corpus est eius. Secunda dies, qua sepultus fuit, tempus figurat hypocritarum qui Christum quasi sepultum in terra reputant, terrenis commodis et honoribus inhiantes, qui nullam nisi terrene felicitatis gloriam pro suis laboribus exspectant. Super hec omnia tertia dies est, in quo debemus aliud grauius periculum considerare, scilicet in falsis fratribus. Et in hac tertia die Christus debuerat resurrexisse, quia putabamus his diebus ubique diffundi uirtutem uere fidei, et per loca religiosa caritatis radios dilatari, ut  post Orionas et Hyadas apparerent interiora austri. Sed quia pene omnes declinauerunt, et adhuc in iniquitatibus suis Christum crucifigunt, 663 super hec omnia dolemus, quia tertia dies est ex quo hec omnia facta sunt.

16. Sed et mulieres quedam ex nostris terruerunt nos, que ante lucem fuerunt ad monumentum, et non inuento corpore eius uenerunt, dicentes se etiam uisionem Angelorum uidisse, qui dicunt eum uiuere. Mulieres pie sunt cogitationes. Per monumentum claustrum Religiosorum potest intelligi, in quo sumus Christo per temporalium delectationum mortificationem, et sancte professionis uinculum consepulti. Tunc mulieres uadunt ad monumentum querere  Dominum, quando cogitamus si saltem uel in claustris religiosus sit requirens ac diligens Deum. Ante lucem uenerunt, et corpus eius inuenerunt. O quam dulce est ante lucem surgere ad querendum dilectum! Dulcis est querenti illum. In lectulo meo quesiui per noctes quem diligit anima mea: quesiui, et non inueni illum . Restat ergo, ut uadam ad monumentum; id est ad Religiosorum claustrum, ad uigilias claustralium, quia ibi dilectum inueniam, etsi non secundum corpus. Etenim si cognouimus secundum carnem Christum, sed iam nunc non nouimus . Ciuitatem custodiunt isti uigiles; Angeli sunt, quorum uisionem se uidisse asserunt mulieres, que dicunt eum uiuere, et per feruorem uere dilectionis ostendunt  Christum in suis cordibus habitare. Isti sunt uigiles obseruantes omni tempore custodias Domini. Ipsi excubant ad ostium tabernaculi, ipsi sunt Oriones et Hyades, et interiora austri. Quam delectabile est eis interesse uigiliis! Consurgunt de nocte in principio uigiliarum suarum, ut effundant cor suum coram Domino, et oratio eorum apud Altissimum: ibi in medio iuuencularum tympanistriarum principes coniunguntur psallentibus: ibi in excessu mentis Beniamin adolescentulus , ibi resonat celestis simul concentus. Ibi sunt Seraphim, Sanctus, sanctus, sanctus clamantia, et Cherubim sese uersis uultibus in propitiatorium respicientia. Ibi iubilant omnes filii Dei, laudant Dominum  sidera matutina. Ipsi sunt uere similes Angelis, per studium angelice conuersationis. Ipsis commissa est custodia monumenti, scilicet obseruantie regulares claustri. Monumentum istud Christus non deserit, qui nobiscum se promisit esse usque ad consummationem seculi: et tunc nos erimus secum, cum nos acceperit ad se ipsum. Mulieres se dicunt illum non inuenisse, sed uisionem Angelorum uidisse, qui dicunt eum uiuere; quoties uersamus in cogitationibus nostris, quia etsi sunt uere similes Angelis qui de die in diem, et in nocte laudem Domini decantant in terris, sicut illi in celis; non tamen possident gloriam eterne beatitudinis summa sanctitate consummata. Paululum, inquit, cum pertransissem eos, inueni quem diligit anima mea  . Sed quid est quod dicitur, terruerunt nos? Non est terror qui incutiat horrorem, sed qui nouam cordis parturiat exsultationem uel admirationem. Dum enim cogitamus quam felices delicie abundant in claustro, super hos expauescit cor nostrum, et quadam dulci reuerentia mouetur de loco suo.

17. Et abierunt quidam ex nostris ad monumentum, et ita inuenerunt sicut mulieres dixerunt, ipsum autem non inuenerunt. Abierunt quidam ex nostris. Isti sunt affectus religiose mentis, qui omnia, sicut mulieres, inueniunt, non tamen reuertuntur, sicut de mulieribus legitur. Quando enim solis cogitationibus de amore religionis tractamus in cordibus nostris, mulieres ad monumentum uadunt et redeunt.  Sed cum affectus mentis ad conuersionis desideria conuertuntur. non iam tantum mulieres, sed quidam ex nostris ad monumentum uadunt, qui non reuertuntur, sed nec ipsum inueniunt. Hoc autem experimento cognoscimus, quia cum feruore nouitii ad conuersionem uenerimus, hic Iesum inuenire nos estimamus, quia perfecte tranquillitatis et sanctitatis gaudia apprehendere nos speramus. Sed cum processu temporis experimur miserias humane fragilitatis; tunc recognoscimus quoniam non inuenimus Dominum: uisionem tamen Angelorum aspicimus, exempla scilicet feruentium monachorum.

18. Et ipse dixit ad eos: O stulti, et tardi corde ad credendum 664 in omnibus que locuti sunt Prophete!  Nonne hec oportuit pati Christum, et ita intrare in gloriam suam? Scaturire uidentur hec uerba teneritudinem amoris, et quasi mustum quod dirumpit nouas lagunculas, de medullis procedere diligentis. Dedit Dominus uoci sue uocem uirtutis, ut essent hec uerba eius, sicut malleus conterens petram, et sicut ignis, testimonio Ieremie . uerba eius sicut ignis et malleus, ut de igne ascendat uirgula fumi ex aromatibus et puluere pigmentarii, et conterat malleus. Libet paululum ad suauitatem historie mentis oculos inclinare. Dum interpretatur Scripturas, dum exponit Moysen et Prophetas, procedens ex ipsius ore mira suauitas mentes refrigerat merore et tedio consternatas: inestimabilis redundabat in labiis Iesu sermonis elegantia  super mel et fauum; dulcescebat eius eloquium super omnia aromata. Profecto ordinem celi nouerat, et ponebat rationem eius in terra. Impleta gaudent uiscera luctu in letitiam mutato. Iam refulget in conscientiis Domini resurrectio. Resurgenti magis gaudere incipiunt quam condoluerant crucifixo. Hinc est quod appropinquauerunt castello quo ibant, quia impleri ceperat desiderium consilii quod querebant. Et ipse finxit longius ire, ut dum uellet eos deserere, dilectionis igne quo suauiter ardere ceperant, mirabilius estuarent. Quid eos putas tunc animi habuisse, cum se fingeret longius ire? Aestimo forsitan talibus eum querimoniis interpellasse: Ne decedas, dulcissime, ne decesseris a nobis; sed adhuc de Iesu Nazareno sonet uox tua in auribus nostris.  Loquere, quesumus, de gaudio resurrectionis: mane nobiscum, quoniam aduesperascit, et inclinata est iam dies, sed agemus uigilias noctis. Non sufficit dies ut saturetur auris auditu de dulcissimo Iesu. Et cegerunt eum: quia cohibere se non poterat uis amoris.

9. Nunc ad delicias reuertamur mortalitatis. O stulti, et tardi corde ad credendum in omnibus que locuti sunt Prophete! Nonne hec oportuit Christum pati, et ita intrare in gloriam suam? Impletum est tempus quod dixit Dominus in Euangelio: Ubi duo uel tres congregati sunt in nomine meo, ibi sum in medio eorum . Congregati sunt in nomine eius duo, scilicet Oratio et Meditatio, ut turtur  et columba querimonias dulces submurmurent in foramine petre, in cauerna macerie, condolentes de Domini passione. Sed contra hec susurria, hec deuota suspiria tam gratiosa sunt in oculis eius, qui scrutatur renes et corda, quod non possit diu abscondere multitudinem dulcedinis sue, quam abscondit timentibus et diligentibus se: sed sepius per occultam inspirationem, sepius per Scripture sacre lectionem, talem tristitiam in iubilum solet commutare. O stulti, et tardi corde ad credendum! Cogitanti mihi dulcedinem huius increpationis, flere magis libet quam aliquid dicere, quia quidam mirifici odoris balsamus perflat areolam mentis mee. Disputare cum Deo cupio; non quidem ex equalitate, sed exponendo fragilitatem humane conscientie. Domine,  quoties passionis tue amaritudinem in cordibus nostris ruminamus, toties de nobis expauescimus; quia dedisti metuentibus te significationem, ut fugiant a facie arcus . Si enim ex hoc mundo transisti ad Patrem cum tantis cruciatibus, quid fiet de nobis peccatoribus? Si in uiridi ligno hec fiunt, in arido quid fiet?  Dum tales in oratione fundimus querimonias, consolatur nos dulciter increpando illa uera et summa caritas per Scripturarum auctoritatem, seu per occultam inspirationem. Quid de mea passione tam tristes estis? Nolite timere, pusillus grex, passus sum, ut uos gaudeatis. Thesaurizaui uobis thesauros exsultationis, quia thesaurizare debent parentes filiis. Omnia enim opera uestra operatus sum uobis,  resurrexi ut iubiletis. Dico uobis, cur non creditis?

20. Incipiens a Moyse et Prophetis, interpretabatur illis in omnibus Scripturis que de ipso erant. Beati qui nouerunt gustu felicis experientie, quam dulciter, quam mirabiliter in oratione et meditatione Scripturas dignatur Dominus reuelare. Et quidem scientiarum dominus est; potest eas, si uoluerit, dispensare. Incipiens 665 a Moyse et Prophetis, interpretabatur illis in omnibus Scripturis, que de ipso erant. Hec facit, quando corda nostra illuminat radiis caritatis. Ille tenet et que latent, et que patent in diuinis sermonibus, qui caritatem seruat in moribus. In sola dilectione pendent Moyses et Prophete . Tunc appropinquamus castello  quo tendimus, quia per infusionem caritatis desideratum uite consilium obtinemus. Ipse autem finxit se longius ire. Dixi, Sapiens efficiar: et ipsa sapientia recessit longius a me!  Incipienti difficiles uie Domini uidentur, sed curritur per eas, dum cor ceperit dilatari. Unde et cegerunt eum. Non enim leuiter ad perfectionis culmen attingitur, sed paulatim uirtutum gradibus ad apicem caritatis per uiolentiam peruenitur.

21. Cegerunt eum. Ne mireris, si uim patitur regnum celorum, quando et ipse Dominus eorum. Si igitur quadam naturali duritia cor tuum senseris indeuotum; insta orationibus, intende meditationibus, curre ubi est impetus spiritus, ne assensum carni  dederis. Ingere te uigiliis, per lacrymarum uiolentiam uince Dominum maiestatis, et dic ei: Mane nobiscum, Domine, quoniam aduesperascit, et inclinata est iam dies. Hanc clausulam multipliciter possumus intelligere, et in ea multas delicias inuenire. Mane nobiscum, quoniam aduesperascit. Cum prosperamus in uirtutum successibus, in die sumus: cum nos obnubilant tribulationum angustie, incipit nobis aduesperascere: cum tristitia nos confundit, nobis aduesperascit. Et quia ad te confugimus, qui solus laborem et dolorem consideras, mane nobiscum, quoniam aduesperascit. Iam ueniunt aque usque ad animam, iam deuotionis delicie uertuntur in miseriam, iam omnes angulos mentis nostre uentus tentationis concutit: mane nobiscum, quoniam aduesperascit.  Tu tribulatis cordibus es refrigerium, tu refugium, tu solatium: tua est potentia, tuum est imperium. Intenti sunt ad te oculi omnium, te solum sitiens anima concupiscit: mane nobiscum, quoniam aduesperascit. Sine te nichil possumus facere. Tu solus carmina das in nocte; tu turris es fortitudinis a facie tribulantis. Tue pietatis oculus circa ea que sub celo sunt respicit: mane nobiscum, quoniam aduesperascit. Per te consurgit nobis ad uesperum fulgor meridianus, et orimur ut lucifer, cum nos consumptos putamus; non confunditur omnis qui in te confidit: mane nobiscum, quoniam aduesperascit. Inclinata est iam dies, facti sunt uesperi longiores: quia appropinquante mundi termino superexcrescit iniquitas, et caritas refrigescit. Ne exstinguatur in nocte lucerna  nostra; mane nobiscum, quoniam aduesperascit. uergente mundi uespere, sole iustitie, frigus iniquitatis genus humanum opprimit. Omnes occupat nox perfidie, lux ueritatis deficit. Ne deficiamus cum deficientibus, mane nobiscum, quoniam aduesperascit. uite mee iam instat uespera, corpus consumit egritudo perualida, iam mors minatur aspera, timor et tremor totam conscientiam concutit, terribilem sententiam iudicii pertimescit: sed tu, Domine, cui Pater omne iudicium dedit, mane nobiscum, quoniam aduesperascit. In manus tuas commendo spiritum meum. Ne tradas animam confitentem tibi potestatibus tenebrarum. In te solo est salus nostra; ad te sunt oculi nostri, ne pereamus. De multitudine miserationis tue mens fiduciam concipit: mane nobiscum, quoniam  aduesperascit. uel per uesperam possumus intelligere uexate mentis refrigerium, ut omni feruore tribulationis recedente, oratio et meditatio tranquillum in ea Deo parent hospitium, ut eum cogant ad manendum, et inuitent ad cenandum, iuxta quod scriptum est: Si quis aperuerit mihi ianuam, intrabo ad eum, et cenabo cum eo, et ipse mecum . Factus est sicut uiator declinans ad manendum: unde et intrauit cum illis.

22. Factum est autem cum recumberet cum illis, accepit panem, et benedixit, fregit et porrexit illis: et aperti sunt oculi eorum, et cognouerunt eum. Panis iste panis est gratie. Hunc panem ipse per se accipit; quia non quasi inferior, sed Patri equalis, dona  gratie prout uoluit non ad mensuram accepit. Benedicit panem quando benedictionem suam nobis dat legislator, ut eamus de uirtute in uirtutem. Frangit et porrigit illis; quia non uolentis neque currentis, sed miserentis est Dei. Nec panem porrigit 666 integrum, sed fractum; quia diuisiones gratiarum sunt, sed idem Dominus, qui sicut buccellas mittit crystallum suam. Et quid est quod dicitur: Aperti sunt, oculi eorum, et cognouerunt eum in fractione panis? In fractione panis fit diminutio quedam et exinanitio. In fractione uirtutem humilitatis intellige, per quam se ipsum fregit, diminuit, et exinaniuit ipse etiam qui panis est uite. Et quoniam se exinaniuit, cogitationem suam nobis dedit. Ipse est panis desiderabilis quem per dies multos Daniel non comedit  : quia multi iusti et Prophete uoluerunt uidere et non uiderunt incarnatam sapientiam Dei Patris. Multis estuarunt suspiriis pre desiderio uidendi Filium hominis: sed absconditus erat in sinu Patris. Paruuli petierunt panem, et non erat qui frangeret eis . Sapientia abscondita Patris, et thesaurus integer et occultus, que utilitas in utrisque? Frange, Domine, esurienti panem tuum, panem te ipsum, ut aperiantur oculi hominis, nec reputetur homini ad peccatum, si uoluerit esse sicut tu, sciens bonum et malum. Te cognoscat in panis fractione, qui ab initio uoluit integrum attentare uel attrectare. Frange te, ut sese discat frangere, quia non cognosceris in fractione panis. Audiuit Balaam sermones Dei, et uisiones Omnipotentis intuitus est:  sed cadebat apertis oculis , quia non cognoscebat Dominum in fractione panis. Sic multos uidetis hodie studentes in Scripturis, docentes in cathedris, predicantes in ecclesiis; sed opera eorum non concordant cum uerbis. Confitentur uerbis se nosse Deum, sed negant factis: quia non cognoscitur nisi in fractione panis. Et quidem nobis Dominus factus est panis, et nos sumus panis eius. In sudore uultus sui dignatus est uesci pane suo, ut nos nostro uesceremur in gaudio. Si uis ipsum cognoscere, sicut se fregit, ita te frange; quia qui dicit se in Christo manere, debet sicut ille ambulauit, et ipse ambulare . Non est in sermone regnum Dei, sed in uirtute. Frange igitur te ad laborem obedientie, ad humilitatem penitentie. Porta  in corpore tuo stigmata Iesu Christi formam serui accipiens, non prelati. Et cum te exinaniueris et fregeris, cognosces Dominum in fractione panis.

23. Sed quoniam cepimus loqui de pane gratie; dum frangitur, oculi aperiuntur, et Dominus cognoscitur: quia cum ceteris gratiarum donis infunditur uirtus humilitatis. Tunc eum cognoscimus, quia ex acceptis donis nos ei humiliter subdimus, cum quidquid boni accepimus, ad ipsum referimus. Sapiens attestatur quod ab humilibus honoratur Deus . uide quomodo dictis nostris concordet beatus Gregorius. »Qui,« inquit, »uirtutes ceteras sine humilitate congregat, quasi puluerem inuentum  portat :« ut unde ferre aliquid debuit, inde deterius sequatur. uera ergo humilitas aperit oculos, dum uirtutes ceteras. per quas uento superbie poterat excecari, frangit et diminuit; et homo se ex se nichil esse cognoscit. Et quanto quis decrescit in despectione sui, tanto amplius proficit in cognitionem Dei. Ut ergo cognoscatur Dominus in fractione panis, frangat homo si quas habet in se uirtutes, frangat proprias uoluntates imitans illum qui pro nobis factus est obediens usque ad mortem crucis. Et ipse euanuit ab oculis eorum. Mira res! Cum incipit magister cordi dulcescere, tunc fugit, ut de absentia sua faciat nos dulciter dolere. Tales sunt amoris delicie, oculi amoris ipsum faciunt auolare. Fuge, dilecte mi, et assimilare  capree, hinnuloque ceruorum, super montes aromatum . Ascende super Cherubim, et ambula super pennas uentorum. Esto tamen similis capree hinnuloque ceruorum, ut oculos dilectionis tue non auertas a nobis: etsi a nostris te subtrahis, qui humilia respicis, et alta a longe cognoscis.

24. Et dixerunt ad inuicem: Nonne cor nostrum ardens erat in nobis de Iesu, dum loqueretur nobis in uia, et aperiret nobis Scripturas? Clausula ista non est exponenda, sed ruminanda. Quoties in nobismetipsis marcescit anima nostra, et possident nos dies afflictionis, quoties tediis uel tentationum uulneramur sagittis; ad memoriam reuocemus quid aliquando in oratione senserimus, quid in meditatione  gustauerimus, qualiter locutus sit nobis Dominus, cum scilicet transmigraremus in delicias contemplationis. 667 Nonne cor nostrum ardens erat in nobis de Iesu? O dulcis ardor, dulcis splendor, dulcis amor! Ardor confortans, splendor illuminans, amor inebrians. Quam dulciter ardes, quam mirabiliter splendes, quam sufficienter totum cor hominis imples! Quis poterit habitare de nobis cum igne deuorante, cum ardoribus sempiternis , cum iam non erit ignis in Sion, sed caminus in Ierusalem, in splendoribus eternitatis? Tunc etiam recordabimur de hoc paruo igniculo quem sentimus in conualle plorationis, cantabimus et psallemus, et dicemus ad inuicem: Nonne cor nostrum ardens erat  in nobis de Iesu? Cum sub paupertate degeremus militie regularis, et staremus ad psallendum in nocturnis uigiliis, et post uigilias absconditi incumberemus orationibus illis beatissimis interuallis, quam magna tunc erat in cordibus nostris multitudo dulcedinis! Nonne cor nostrum ardens erat in nobis de Iesu? Nonne nox erat illuminatio in deliciis? Nonne cor nostrum tunc ardens erat in nobis, cum in claustro residentes meditaremur in silentio, quando secreto Deus erat in tabernaculo nostro, cum super Ierusalem cor ascenderet, et cogitaremus patrie gaudia, cum concentus celi resonaret in conscientia? Nonne cor nostrum ardens erat in nobis de Iesu? cum diuinarum Scripturarum dulcedine nostras reficeremus animas, inuenientes in illis mirabiles delectationes  super omnes diuitias? Nonne nos tunc docebat unctio Christi de omnibus, medullatas infundendo nobis delicias? Nonne cor nostrum ardens erat in nobis de Iesu, dum loqueretur nobis in uia?

25. Et surgentes eadem hora reuersi sunt in Ierusalem, et inuenerunt congregatos undecim, et eos qui cum ipsis erant dicentes: Quia surrexit Dominus uere, et apparuit Simoni. Non incongrue eadem hora dicuntur surgere, quia non nisi ad horam, nec ad horam quidem esse possunt in anima tales delicie: cito transeunt, abeunt euanescunt. Ideo fugiunt, ut earum plenitudinem, que debetur [al. habetur] in patria, feruentius appetamus: ideo animum alliciunt et inflammant, ut surgamus; non ut in Iericho descendamus. Ibi insidiantur ut spolient uel necent descendentes. Sed  nobili quadam superbia despicere debet hec temporalia, que mutabilia sunt sicut luna, anima celestibus deliciis assueta. Surgentes igitur Oratio et Meditatio reuertuntur in Ierusalem, cum post spiritualium deliciarum refectionem pacis intime possident quietem. Undecim isti qui in Ierusalem sunt congregati, dona septiformis Spiritus, et quatuor principales uirtutes possunt intelligi. Illi qui cum eis sunt, fides, spes, caritas, et si qua ibi sunt alia gratiarum dona, dici possunt. Congregatos istos oratio et meditatio inueniunt, non congregauerunt: quia etsi pro posse nostro intendamus uirtutibus congregandis; nichil sine Patre luminum possumus, qui et uelle et perficere in nobis operatur. Istis dum oratio et meditatio coniunguntur, dicunt  quia surrexit Dominus uere, quando amanti conscientie insibilat gaudium resurrectionis dominice.

26. Sed quid uult sibi quod subditur, apparuit Simoni? uidete ne forte propter nos dictum sit, qui specialiter filii sumus obedientie, qui sapientibus et insipientibus debitores sumus, sine contradictione uocis, sine rancore murmurationis obedire. Fidelis sermo, et omni acceptione dignus, magnum letitie cumulum parturiens obedientibus, quia Dominus apparuit Simoni, et ipsi soli speciali prerogatiua pre omnibus. O si deuote mentis memoria reuoluamus, quam dulcis sit eius apparitio obedientie filiis in illo agone terribili, et in illa hora miserabili, ubi  cogitur anima a corpore separari! Non presumimus que nescimus asserere: possumus tamen piis imaginationibus tale aliquid cogitare. Forte aliquibus tunc apparet Christus cum uexillo obedientie, et ineffabili exsultatione exhilarat obedientis animam in illa tribulatione, et his potest sermocinationibus consolari: Ne timeas, fili obedientie, ne timeas intueri manus propter obedientiam cruci affixas: considera pedes expositos fixuris clauorum, et latus lancea perforatum: attende quod propter obedientiam mortuus sum: et si propter fragilitatem humane conditionis obedientia tua sit minus aliquid perfectum habens, uolo ut plenitudo mee obedientie sit tue minus sufficientis obedientie supplementum. Quid in illa hora potest esse suauius tali consolatione?  quid imprimi potest humano cordi dulcius? Ponite hec super corda uestra, filii obedientie, gaudete et exsultate, quia surrexit Dominus uere, et apparuit Simoni.

27. Et ipsi narrabant que gesta erant in uia, et quomodo cognouerunt eum in fractione panis. Extremam hanc clausulam referre possumus ad illa beate quietis gaudia, cum sedebit unusquisque sub uite sua, et sub ficulnea in pulchritudine pacis, in tabernaculis fiducie, in requie opulenta: cum platee Ierusalem sternentur auro, et per omnes uicos eius Alleluia cantabitur, et implebitur infantibus et puellis sequentibus Agnum quocunque ierit, in uestibus albis. Tunc narrabimus que gesta sunt in uia, quomodo cognouimus Dominum in fractione panis; quam dulciter  nos humiliat hic in loco afflictionis, ut delicietur in cordibus nostris; qui secreta sua abscondit a sapientibus et prudentibus, et reuelat ea paruulis.  Tunc recordabimur periculorum in quibus uersamur, tribulationum quibus affligimur, miseriarum quibus inuoluimur: et mirabiliter letabimur, quia hec omnia uelut umbra transierunt, et de splendoribus in quibus erimus, ossa nostra iubilum germinabunt. Tunc plantabimus uineas in monte Samarie, et audiemus uocem gaudii, et uocem letitie, uocem sponsi, et uocem sponse, et uidebimus gloriam regis, et decorem regine. Tunc letabitur uirgo in choro, diadema regni portans in capite suo, et ostendet nobis fructum sanctissimi uentris sui. In humanitate nostra uidebitur Dominus maiestatis. Tunc uidebit et affluet et mirabitur et dilatabitur cor nostrum, simul laudabimus; quia oculo ad oculum, aspectu contra aspectum uidebimus, facie ad faciem cognoscemus,  ore ad os colloquemur dicentes: Tibi, Domine, potestas et imperium, tibi honor et gloria, te laudet omnis spiritus in secula seculorum. Amen.





SERMO DE EXCELLENTIA SS. SACRAMENTI ET DIGNITATE SACERDOTUM. 668 Non est S. Bernardi, sed cuiusdam non sacerdotis, ut ex num. 3, 5 et 16 colligitur.


Panem angelorum manducauit homo .


1. Non lateat uos, uerendi sacerdotes, seriem hanc uobis recitatam, uerbis succinctam, sensuum spiritualium maiestate apprime fore fecundam. uobis autem potissimum incumbit pre ceteris audire quod proponimus; nec solum audire, sed fidelius reponere, et tanquam animalia munda propensius debetis ruminare. Beatus ille Dauid Prophetarum eximius, Deo uiuenti carissimus, in spiritu ante sedentem in thronis raptus, legerat in quodam promptuario mysteriorum que et quanta Dominus naufraganti mundo per uestrum clementer erat exhibiturus ministerium, qui celestis consilii sanctus interpres, gratulanter concinit: Panem Angelorum  manducauit homo. Unde ad exprimendam rei tam fructuose certitudinem dilucide signauit preteritum pro futuro, Panem, inquiens, Angelorum manducauit homo. O stupenda Dei miseratio! uerbum carnem, Deus cinerem, figulus lutum, uita morticinum induit, ut iumenta manducarent panem Angelorum. Homines iumenta erant. Homo enim cum in honore esset, non intellexit; comparatus est iumentis insipientibus, et similis factus est illis . Non est indignum, imo festiuum, recolere in quanta sublimitate homo conditus fuerit. 669 Sed opere pretium est consequenter attendere, quam grauiter corruit minus pensando quid ex se, uel quid esset ex Deo. Primus namque parens noster paradisi accola [al. incola] constitutus est, dominus  terre stabilitus est, ciuis superne Ierusalem designatus est, domesticus Domini factus est: cuius amore et agnitione ditatus est, consors Angelorum, frater et coheres celestium uirtutum, nichil prorsus indigentie, nichil sentiens molestie: cui erant in promptu que postulabat, non dico necessitas [al. necessitate], sed etiam pia uoluntas [al. uoluntate], cum nichil esset in anima quod offenderet, nichil in carne quod puderet. Hic honor et hec erat dignitas hominis, prosperari et florere in premissis. Et hec ex Deo.

2. Sed potius in honore quid ex se foret non intellexit, limus uidelicet, puluis, folium aridum, stipula sicca, lutea et fragilis testa, pellis morticina: sed intumuit, et plane desipuit, honoris fastigio delectatus.  Et continuo in se expertus est, quod tanto post tempore homo de filiis captiuitatis et prudenter aduertit, et ueraciter protulit dicens: Qui se putat aliquid esse cum nichil sit, ipse se seducit . ue misero, quod non fuit qui iam tunc diceret ei: Quid superbis, terra et cinis?  Repentina igitur conuersione se ipsum inuenit homo propter infirmitatem iacentem in stabulo. Stabulum quid est? Mundus est. Et propter pecorinam similitudinem indigens erat feno. Eapropter cibus celestis mutauit se in pabulum pecoris, homine mutato in pecus. Panis enim Angelorum factus est fenum: Unicus Patris, filius hominis. uerbum quippe caro factum est : et iuxta prophetam, Omnis caro fenum . Comedunt igitur  Angeli uerbum de Deo natum: comedunt homines uerbum fenum factum. Pane suo uiuunt Angeli in celis, et beati sunt: feno suo uiuunt homines in terris, et sancti sunt. Fenum quippe istud de prato uirginalis uteri collectum, factum est refectio iumentorum. uerbum ut fenum fieret, latuit in uirgine, Sol in sidere, Artifex in opere.

3. Hoc autem liberalioris excellentie donum contulit nobis primo in loco sacrosancta uerbi Patris incarnatio; et uos secundario de die in diem nobis exhibendo ministratis ex collate potestatis officio. O preclara, o reuerenda potestas uestra! Certe non est potestas post Deum, sicut potestas uestra. Forsitan scire uultis, et audire delectat apertius, quenam sit ista tanta potestas, cui nichil in celo  uel in terra ualeat comparari? Ad quod ego: Consecrare uidelicet corpus et sanguinem Domini. Super potestate uestra, super tam insigni spectaculo, super tam solemni dignitatis uestre priuilegio stupet celum, miratur terra, contremiscit homo, reueretur plurimum angelica celsitudo. Sed unde hoc nobis, piissime Iesu, ut nos uermiculi reptantes super faciem terre; nos, inquam, qui puluis et cinis sumus, te presentem habere mereamur pre manibus, pre oculis, qui totus et integer sedes ad dexteram Patris: qui etiam unius hore momento ab ortu solis usque ad occasum, ab aquilone usque ad austrum presto es omnibus, unus in multis, idem in diuersis locis. Unde hoc, inquam? Certe non ex debito, uel ex merito nostro; sed ex uoluntate tua,  et dulcedinis tue beneplacito. Parasti enim in dulcedine tua pauperi, Deus . Pauper est genus humanum, cui bonum istud celitus indultum est. Hec est uere indulgentia celestis, hec est uere cumulata gratia, hec est uere superexcellens gloria sacerdotum, Deum suum tenere, et aliis dando porrigere. O nouam et diuinam potestatem, cuius ministerio panis Angelorum et uite, mortalibus quotidie preparatur!

4. Panis iste per excellentiam dicitur Eucaristia, id est bona gratia. In hoc enim Sacramento non solum quelibet, sed ille a quo est omnis gratia, sumitur. Christus enim pro salute mundi semel factus est hostia salutaris, reconciliatio generalis, omnibus  sacramentis, tam precedentibus, quam subsequentibus uirtutem dedit et efficaciam, ut tanta et tali hostia sanctificarentur omnes liberandi per illam. Unde legitur, quia Agnus occisus est ab initio seculi , his uidelicet qui fuerunt ab initio: ita ut per hoc dicitur, ab initio, determines non tempus occisionis, sed salutis. Prius enim mors eius profuit, quam fuit. Prius promissio, ac deinde exhibitio. Ab initio ergo seculi occisus es, benignissime Iesu, nobilissimum 670 sponse tue dotalitium indulsisti, ut uel sic teneret columba tua dulcissimum memoriale dilecti sui. Christus enim pridie quam pateretur, discipulis suis huius Sacramenti formam prescripsit, efficaciam exhibuit, id est fieri precepit. Forme prescriptio in pane et in uino. Notate  ordinem. Cum adhuc cenaretur, a cena surrexit, discipulorum pedes Dominus uniuersorum lauit; dehinc ad mensam regressus ordinat sacrificium corporis et sanguinis sui, seorsum panem, seorsum tradens et uinum. De pane ita dicens: Accipite et comedite, hoc est corpus meum. De uino etiam sic: Bibite ex hoc omnes. Hic est sanguis meus, qui pro multis effundetur in remissionem peccatorum . Effundetur, dictum est quia passim et uiliter; quem utique puncture ueprium, fossio manuum et pedum cum clauis, lateris apertio cum lancea militari fortius exprimentes, ad modum torrentis fuderunt extrinsecus; eratque ille sanguis pretiosior cariorque balsamo, per quem sordium nostrarum facta est mundatio. Christus in cena  illa munerans et munus; cibans et cibus; conuiua et conuiuium; offerens et oblatio.

5. Audistis formam Sacramenti; audite efficaciam et communionem corporis et sanguinis Domini. Et nos Iesu Christo, et iehsu Christus nobis in unitate federantur inenarrabili, sicut ipse dicit: Qui manducat carnem meam, et bibit meum sanguinem, in me manet, et ego in eo . De bonis et digne sumentibus hoc sentiendum est, non de flagitiosis et pessimis. Sane in mensa una, in cena Domini, de uno pane consecrato Petrus et Iudas accepit: bonus, in uitam; pessimus, in penam: bonus, in beneficium; pessimus in testimonium: bonus, in salutem; pessimus, in mortem. Quod totum usque adhuc in Ecclesia completur in Sacramento  altaris: bonis quidem in bonum sumentibus, canibus uero et immundis non sic. Canes sunt, qui irreuerenter accedunt; et ideo iudicati abscedunt. Qui enim secundum carnem uiuunt, et post carnalia euagantur catena uitiorum compediti, cum Iuda proditore uenenum accipiunt, spiritualis suspendii laqueum incurrunt; grauissime damnandi, tum pro multiplici reatu, tum pro Sacramenti contemptu, quod reuera accipiunt, sed essentia, non salubri efficacia. An non discernet inter glebas, qui discernit et inter stellas? Examinabit certe argentum, qui ipsum quoque aurum probauit et reprobauit. Ecce audistis fructum et utilitatem bonorum, audistis etiam et expauistis, ut credo, ad perditionem malorum:  audite modo, et obstupescentes admiramini, nulli Angelorum, nullis spiritibus supernis, sed hominibus, nec tamen omnibus, sed Ordini uestro tantum mandatam esse tanti Sacramenti celebrationem in altari, quod Christus fecit manibus suis in cena paschali.

6. Expositis igitur forma et efficacia Sacramenti, restat dicendum quibus in uerbis mandauerit Christus illud celebrandum. Hoc facite, ait, in meam commemorationem . O uerba nimis affectuosa! O uerba pungitiua et penetratiua usque ad animam! Hoc facite, inquit, in meam commemorationem. Propheta etiam dicit: Memoriam abundantie suauitatis eructabunt . O summe pia et uere suauis memoria, annuntiare mortem Domini  donec ueniat! Mors Christi opus sine exemplo; humilitas sine modo: donum sine pretio; et gratia sine merito. Hanc propter nos subire uoluit, qui peccata nostra super lignum sustinuit in cruce sua, scilicet penam peccatorum, cuius liuore sanati sumus. Quid facis, homo indigne? quid facis, homo ingrate? Adora deuotius, et recole frequentius in Sacramento altaris salutem mundi pro te passam, uitam pro te mortuam, fortitudinem infirmatam. Si membrum Christi es, compatere capiti tuo. Si frater Christi es, commorere fratri tuo. Plange, dole cum gemitu et lacrymis super mortem pretiosam Unigeniti Dei Patris. Alioquin si non doles, si non plangis, si non compateris; deliras, degeneras, belluam sapis, lethargiam pateris, hominem diffiteris.  Ceterum, ut amplius mouearis, imo, ut magis incalescas in amorem tui Redemptoris, uoluit Christus ut iugiter coleretur per mysterium, quod semel offerebatur in pretium; et illa perennis uictima uiueret in memoria, et presens esset semper in gratia. Quod et ita est. Licet enim recrudescat peccatum in multis, generalitas tamen originalis culpe ita prorsus 671 ablata est, Leuiathan uerme uenenato in uirtute fulgurantis haste mortis Iesu Christi transfixo , ut ad expiationem eorum que quotidie admittuntur, Christum denuo non oporteat crucifigi; imo sit omnium sufficiens medicina, si per fidem et imitationem preterite mortis habeatur memoria.

7. Christe Iesu, mortis tue memoria tanquam opus  pigmentarii, quasi thus redolens in diebus estatis, quasi regio aromatum quam purgat estus solis, quasi flores rosarum in diebus uernis, et quasi lilia que sunt in transitu aque . Gratulare, sponsa, gaude incomparabiliter: presidentem habes et rectorem sponsum in presentis exsilii militia. Pignus habes, arrham tenes, quibus feliciter sponso uniaris in patria. Gloriosa et amabilis sponsa, in terra sponsum habes in Sacramento, in celis habitura es sine uelamento. Et hic, et ibi ueritas: sed hic palliata, ibi manifesta. Hic utique sponsum habet Ecclesia suo ordine, nondum puritatis maiestate, uel eternitatis securitate. Hic reuera quasi dulce preludium, et iucunda desponsatio: ibi nuptiale  conuiuium, et beata fiet coniunctio; cum de fide ad speciem, de mense ad mensem, de sabbato ad sabbatum, de calore panum ad eternalis conuiuii calorem transibimus. Unde suspirat sponsa, et dicit cum Moyse: Ostonde mihi te ipsum . Nec immerito. Ipse enim iehsu, qui dulcis est in uoce, dulcis in facie, dulcis in nomine, dulcis in opere, dulcior apparebit in Deitatis uisione. uere dulcis in uoce, de cuius ore lac et mel procedit. Diffusa est enim gratia in labiis suis. uere dulcis in facie, speciosus enim est non solum pre filiis hominum , sed etiam pre millibus Angelorum. uere dulcis est in nomine. Dulce enim nomen et suaue iehsu, consecratum ab eterno, nuntiatum ab angelo, prophetatum Salomonis oraculo,  qui ait: Oleum effusum nomen tuum . Non autem aliud nomen est, in quo saluari oporteat. Ipse enim salus est, qui saluum faciet populum suum a peccatis eorum . Dulcis in opere, in celebratis miraculis, in peccatoribus conuersis, in sacramento pretiose mortis, quod humane blanditur infirmitati. In hoc enim caritas prefulsit, pietas magis emicuit, gratia plus radiauit.

8. Ceterum longe dulcior erit in Deitatis uisione, quando manifestabit se ipsum residens super solium pre omnibus excelsum. Tunc satiabitur desiderium nostrum: quod Propheta desiderans aiebat, Tibi dixit cor meum, Exquisiuit te facies mea; faciem tuam, Domine, requiram . Quid  enim mihi est in celo, et a te quid uolui super terram?  Et alibi, Adimplebis me letitia cum uultu tuo . Unde pretiosior dicitur faciei uisio, quam speculi frequens imaginatio. Non enim pari omnino iucunditate sumitur cortex sacramenti, et medulla frumenti, fides et species, memoria et presentia, eternitas et tempus, speculum et uultus, imago Dei et forma serui. Hic autem ambulamus per fidem, necdum per speciem. Interim deliciari et gaudere debemus in Sacramento altaris, in cuius confectione fidelis minister inuenit se ipsum in medio Patris et Filii et Spiritus sancti, astantibus etiam ex omni latere supernis ordinibus. Sacramentum prenobile, mysterium superexcellentis glorie affectat et requirit plurimum festiuam  celebritatem tam illustrium personarum. Quidquid de ascensu sacerdotis in illa hora seu profectu cogitari potest uel dici, longe infra dignitatem ueritatis est. Ibi deliciatur animus boni sacerdotis se ipso altior effectus, conatur, festinat, ascendit, crescit desiderio; et quanto magis sursum tollitur, tanto amplius extenuatur, ita ut omnem terrene concupiscentie nebulam euaporans, totus spiritualis hominem in homine exuat, et in abscondito faciei Domini glorietur. Nec enim ab intuitu propitiatorii in Sancta sanctorum mens pia thurificans, et deuotio sacrificans prohibetur: sed rari sunt quos ad profunditatis huius cardines puritas admittat, quos ad huiusmodi culmen sanctitatis integritas rapiendo sustollat.

 9. uidet itaque minister sanctus et sentit Deum spiritualiter, qui Pater est omnium per creationem, suum specialius Patrem esse per dignationem, quia ipse Pater est omnium pupillorum per gratiam: quibus uidelicet mortuus est pater nequam, id est mundus, et mortua est mater pessima, id est carnalis concupiscentia. Beatus qui dicere 672 audet, qui dicere potest: Pater meus et mater mea dereliquerunt me, Dominus autem assumpsit me . uidet quoque et sentit Filium Dei fratrem suum amantissimum esse, qui paruulus pro nobis factus, frater reuera est paruulorum, id est humilium. Narrabo, inquit, nomen tuum fratribus meis, in medio ecclesie laudabo te . uidet  et sentit Spiritum sanctum a Patre et Filio procedentem, domesticum sibi esse, fautorem et defensorem suum, quia ipse consolator est uere penitentium, aduocatus in se sperantium. uidet iterum et sentit angelicos spiritus profectibus suis applaudentes, et ut conciuis ipsorum adscribi mereatur, ardentius inhiantes. Ista Ecclesia promptuarium quidem est eorum qui in celis conscripti sunt. Huic Ecclesie illa que suspensis organis ad Deum suspirat adhuc super flumina Babylonis, originali cognatione coniungitur, et naturali affinitate, moribus et uotis unitur. Ab eo utique ministro qui huiusmodi est, uitulus saginatus, integer ac perfectus, agnus anniculus, plenus et immaculatus, cum omni suauitate, dulcissimo  sapore, gratissima iucunditate percipitur, et sumptus non consumitur. Cibus enim uite est, qui de celo descendit.

10. Potesne estimare quale uel quantum est hoc Sanctum sanctorum, et Sacramentum sacramentorum, amor amorum, dulcedo omnium dulcedinum? Hec sunt uere festa paschalia, hec sunt gaudia et fercula uitalia iustorum, hec sunt spirituales delicie iustorum et sanctorum. Hic bibuntur in loco uberi torrentes lactis, flumina mellis, liquores balsami celestis. Hec efficitur una caro sponsa cum sponso, unus spiritus sancta anima cum Christo. Experientia horum et similium, spiritus et uita est: nec animalis homo horum sensu fruitur uel accessu. Amici sponsi, id est, boni episcopi, boni abbates,  et ceteri timorati et religiosi uiri, gustauerunt et plenissime sunt experti quod nos dicimus. Ideoque ad mensam altaris frequentius accedunt, omni tempore candida facientes uestimenta, id est corpora, prout possunt melius, utpote Deum suum manu et ore contrectaturi, et colloquentem sibi ipsis audituri. Ibi enim celebratur familiare colloquium inter Deum et Moysen amicum suum, id est bonum et fidelem ministrum.

11. Ceterum sermo ille non est sonans, sed penetrans; non loquax, sed efficax; non obstrepens auribus, sed blandiens affectibus: sermo ille non popularis, sed singularis et priuatus. Non sonat in foro, non auditur in publico. Secretum consilium  secretum querit amicum: auditui procul dubio gaudium dabit et letitiam, si sobria cordis aure percipitur. Audi, inquit Dominus, Isrel, et tace. Respondit fidelis amicus et fidelis seruus pie familiaritatis ausu, non tamen uocali plausu, sed suaui planctu, dicens cum Samuele. Loquere, Domine, quia audit seruus tuus : et cum propheta, Audiam quid loquatur in me Dominus Deus . Certe ibi loquitur Christus cum ministro suo: Pensa, inquit, iugiter, repone fideliter; amplectere suauiter quod uides quod agis, quod tenes. Amplectere, inquam, pie recordationis affectu, et pie imitationis effectu, sciens quoniam talia oportet te preparare. Apparatus mense istius, non hominis est, sed fidei: non facinoris, sed mysterii:  non temporalis alimenti, sed eterni. Qui sum auctor muneris, ipse sum testis ueritatis. Altare cui assistis, quam pro te sustinui representat crucem; et calix, sepulcrum in quo mortuus quieui: patena, lapidem superpositum; corporale, sudarium; substratoria corporalis, linteamina quibus inuolutus fui. Hostia quam uides, iam non est panis, sed caro mea, que pependit in cruce pro mundi uita. Sane mutatio ista benedictionis opus est, non originis. uirtus hoc facit, non usus: effectus est potentie, non usus nature: dignatio est, non ratio. Misericordia est, non miseria. Non commune, sed solum. diuinum est, non humanum. pietatis sacramentum, non Dietatis detrimentum. Hic pereat physicale nutrimentum. Cibus iste non est uentris, sed mentis.  Non est enim datus ad ruinas huius uite, que uapor est ad modicum parens, sed ad eternam uitam anime conferendam. Iste est panis Angelorum, qui nescit putrescere: non uadit in secessum, sed tendit in excelsum. Illuc reducit hominem unde traxit imaginem. Caro autem mea uere est cibus. Similiter liquor 673 iste quem uides, iam non est uinum, sed sanguis meus, quem pro te fudi in pretium, tibi reseruans in altari poculum, in peregrinatione tua presidium, in exitu de Aegypto conductum, in celo uiaticum. Ego botrus carnis, pro salute tua portatus sum ad torcular crucis: inde eliquatum est mustum tue redemptionis. Sanguis autem meus uere est potus .

12. Mira, sunt, fratres, que de Sacramento isto dicuntur.  Fides est necessaria: scientia rationis superuacua. Scientia ratione et intellectu colligitur: fides sola auctoritate inducitur. Augustinus contra Felicianum: »Hoc fides credat, intelligentia non requirat, ne aut non inuentum putet incredibile, aut repertum non credat singulare.« Hec sunt, fratres, que fidem necessario exigunt, rationem omnino non admittunt. Expetunt simplicem creditorem, arguunt impium discussorem. Et ideo credi oportet simpliciter, quod inuestigari non potest utiliter. Hic est ille torrens, quem transuadare non potuit Eliseus. Nolite itaque, nolite querere quomodo fiat: nolite dubitare utrum fiat. Nolite irreuerenter accedere, ne uobis ad mortem fiat. Deus enim est; et quanquam panis mysteria  habet, mutatur tamen in carnem. Deus et homo est, qui testatur panem ueraciter fieri carnem suam. uas electionis est, qui minatur iudicium non diiudicanti tam sanctam carnem. Id ipsum, o christiane, de uino sentias, id honores in uino. Creator uini est, qui uinum prouehit in sanguinem Christi: Doctor gentium est, cuius assertione mortem bibit bibens indigne sanguinem Christi .

13. Et sciendum quod aqua mixta cum uino notat unionem membrorum cum capite suo. Aque enim multe, populi multi . Tres autem portiones, que in altari fiunt de corpore Christi, mysticam significationem habent. Est enim corpus Christi uniuersa Ecclesia, caput scilicet cum membris: et inueniuntur in corpore isto quasi tres  partes, ex quibus totum corpus constat. Una pars ipsum caput. Caput enim et caput est, et pars corporis similiter. Itaque caput ipsum, pars corporis una est. Caput, inquam, quod iam immortale et impassibile resurrexit, non moriturum neque passurum amplius. Altera pars corporis est in membris illis, que iam cum capite suo quasi in sabbato quiescunt in anima: immortalitatis unam stolam possidentes quantum ad animas in celo. De talibus dicitur: »Gaudent in celis anime sanctorum .« Sunt igitur due partes iste simul: caput scilicet, id est Christus; et altera pars corporis, id est boni defuncti, quorum corpora requiescunt in sepulcris, et anime cum Christo sunt. Propterea in altari due partes reseruantur  extra calicem, quasi extra passionem; quia beati iam nullum sentiunt dolorem, quoniam hec priora transierunt. Tertia portio, quam in sanguinem ponimus, illam partem Ecclesie significat, que calicem Domini bibit, id est Christi passionem imitatur. Cui in Apostolis a Domino dictum est: In me pacem habeatis; in mundo pressuram habebitis .

14. Odor, species, sapor, pondus remanent ad mysterii ritum, et ad gustus suffragium, ut horror penitus tollatur, et meritum sortiatur. Etenim ne humana infirmitas esum carnis et potum sanguinis in sumptione horreret, Christus uelari et palliari illa duo uoluit speciebus panis et uini, que inter humani generis uictualia quodammodo tenent principatum. Nam ad litteram quidem pre cibis omnibus  cor hominis confirmat panis, et uinum letificat. Sic itaque corpus et sanguinem suum sumenda proposuit, ut sensus in uno foueretur, in altero fides edificaretur. Fouetur enim sensus in uno, dum solita tantum et consueta prospicit: edificatur fides in altero, dum oculo carnis uidente aliud exterius, oculus cordis aliud sentit et reueretur interius. Aliud enim latet, aliud patet. Posuit enim tenebras latibulum suum . Quemadmodum enim species illic uidentur, quorum res uel substantie ibi esse non creduntur; sic res ueraciter et substantialiter creditur, cuius species non cernitur. uidetur enim species panis et uini; et substantia panis et uini non creditur. Creditur autem substantia corporis  et sanguinis Christi; et tamen species non cernitur. Proponitur igitur species panis et uini, ut doceatur plena et perfecta esse refectio in sumptione 674 corporis et sanguinis Christi, plena refectio cibi et potus. Cibi autem et potus substantie principales sunt panis et uinum.

15. Cum autem unum sit Sacramentum, tria ibi discreta proponuntur, scilicet species uisibilis, ueritas corporis, et uirtus gratie spiritualis. Aliud est species uisibilis, que uisibiliter cernitur: aliud ueritas corporis, que sub uisibili specie inuisibiliter creditur: atque aliud gratia spiritualis, que cum corpore et sanguine uisibiliter et spiritualiter percipitur a solis digne communicantibus. Tria quippe in Sacramento altaris attendere debes: speciem panis,  ueritatem carnis, uirtutem gratie spiritualis. Usque ad speciem panis sensus pertingit exterior: ad ueritatem carnis, fides interior: ad uirtutem gratie spiritualis, caritas superior. Speciem panis rodit aliquando sorex paruissimus: christianus [suppl. ueritatem] recipit etiam pessimus: uirtutem gratie spiritualis nonnisi predestinatus recipit. Quod itaque uidemus, species est panis et uini. Quod autem sub specie illa credimus, uerum corpus est et uerus Christi sanguis, quod pependit in cruce, et qui fluxit de latere. Comestio itaque sacramentalis, quantum ad uisibilem speciem, et quantum ad corporis Christi ueritatem, conuenit bonis et malis communiter. Sed est alia comestio, sicut iam diximus, bonorum solummodo, que per Dei gratiam, et per fidem ex  dilectione operantem uite meritum efficit, et affectus mentium in cordibus percipientium uel ministrantium, intercedente spirituali et subtiliori quadam unione capitis et membrorum. Unde est illud. »Ut nobis fiat corpus et sanguis Filii tui.« Nobis, inquit, fiat. Fit enim procul dubio corpus Domini in mensa altaris semper, cum solemne illud celebratur mysterium ritu debito: sed non semper eis fit, per quos fit. Unde illud item in Canone: »Ut quotquot ex hac altaris participatione Sacramentum Filii tui sumpserimus, omni benedictione celesti et gratia repleamur .« Non enim omnes qui corpus Domini sumunt ex participatione altaris, spiritualiter illa benedictione celesti et gratia replentur: Unde est illud, »Ut quod temporaliter gerimus,  eternis gaudiis consequamur:« item, »Ut que uisibilibus mysteriis sumenda percepimus, inuisibili consequamur effectu :« et multa in hunc modum.

16. Hoc itaque Sacramentum ab eterno repositum, diabolo celatum. Prophetis reuelatum, sollicitudini uestre creditum, debita est gratiarum actione prosequendum. O sacrum, o celeste ministerium uestrum, laudabile desiderium, insigne spectaculum, solemne miraculum! Deus qui mirabilis est in omnibus, se ipso certe mirabilior quantum ad uos ostenditur, dum mirabiliora per uos operatur. Quid plura? Sacerdotes Dei, benedicite Domino, digna Deo satagentes, ne uobis fiat in ruinam, quod digne sumentibus  prouisum est ad medelam. Sacerdotes Dei non immerito uos dixerim, si uixeritis sacerdotaliter in domo Domini. Non enim prouenit dignatas in hoc nomine, quod est Sacerdos. Non, inquam, ex nomine, sed ex uirtute; conuersatione, non officio; merito, non uocabulo; sanctitate, non ministerio. Unde scriptura dicit: »Sacerdotales uiros querimus, qui plures habemus sacerdotes.« Plures, inquam, numero, non merito; simulatione, non fide, specie, non uirtute; commixtione corporali, non uinculo spirituali; carnis adiunctione, non cordis unitate. Sunt enim lotis manibus, tamen illotis operibus, cruenta conscientia ad diuina accedunt sacrificia: comedunt sine timore et sine reuerentia carnes Agni, qui presidet in celo, sicut carnes que uenduntur  in foro. Non sicut sacerdotes assistunt in altario, sed sicut carnifices in macello. Graue igitur pondus, graue est periculum istius honoris. Gradus quippe iste gradus casualis est, gradus iudicialis est, nisi meritis illustretur dignitas unctionis, nobilitate morum, exercitatione uirtutum, et instantia bonorum operum. Fodite igitur, karissimi, domesticos parietes, id est, ponite corda uestra super uias uestras. Satagite, quantum potestis, redimere cito in quibus  offendistis. Dies enim Domini sicut fur ita ueniet . Sicut enim nichil certius morte, ita hora mortis nichil incertius; quod ut dignum est, pensate; et ad pensandum circumspectius inuigilate. Deo quidem erit ad gloriam, Angelis ad letitiam, subditis uestris odor ad uitam, uobis autem ad coronam. In quo Christus et christos suos exaudire dignetur, ministrando auxilium gratie sue, qui uiuit et regnat per omnia secula seculorum. Amen.





SERMO IN NATIuITATE S. IOANNIS BAPTISTAE DE DECEM PRIuILEGIIS EIUS.





[NOTA.]

675 Hic sermo recensetur inter opera Petri Damiani, tribuiturque Nicolao Clare-uallensi in Bibliotheca Patrum Cisterciensium  et in codicibus manuscriptis. Sed huic obstare uidetur, quod Auctor num. 5 dicit, suo tempore solius Christi et S. Ioannis Natiuitatis festiuitatem in Ecclesia receptam: cum tamen ex S. Bernardi epist. 86, tum etiam ex epist. 174, ad Canonicos Lugdunenses, constet, tunc temporis B. Marie Natiuitatem fuisse solemnem; imo ipse Nicolaus pro ea sermonem habeat. Nisi forte quis dicat, illud de uniuersali et antiquiori more seu ritu intelligendum esse.

 1. Hodie, dilectissimi, dies nobis illuxit insignis, et tanto diebus ceteris sanctior, quanto sanctiorem hominem terris effudit. In hac siquidem die natus est sanctorum splendor, iustorum gloria, letitia Angelorum, excellentissimus homo, consanguineus Christi, amicus sponsi, sponse preparator. Unus est, et similem non habet, qui choris insertus angelicis, sublimioris corone titulis uniuersitatis humane transcendit ascensum. Denique, Inter natos mulierum non surrexit maior Ioanne Baptista . Felix homo, qui feliciter celorum perambulans officinas, cursu felicissimo sequitur Redemptorem; nec alicuius precluditur fastigio dignitatis, quem summe felicitatis immensitas largius irrorauit. Letantur Angeli, et utriusque nature numerositas admiratur hominem  sic ingressum abyssum luminis, et intra interna diuinitatis absorptum, ut ipsam reuerberet aciem angelice puritatis. Eleuentur omnes, et meritorum prerogatiuis ante consistorium maiestatis exsultent; non erit tamen qui ad beati Ioannis Baptiste priuilegium audeat aspirare. Age, iam aggrediamur ingredi uirtutum insignia, que Deus maiestatis in amico suo gloriosa cumulatione signauit. Sic enim ab ortu uite sue usque ad occasum conuersatus est cum hominibus, ut forma uite, morum informatio habeatur. Et licet huius sermonis aurea non rutilet pulchritudo, tentabimus tamen rerum ueritatem qualicunque stilo perstringere, illud sapientis attendentes: Prudentibus uiris non placere phalerata, sed fortia.

 2. Primus enim honor est gloria in annuntiatione. Non est dissimulanti silentio transeundum, quam solemni glorificatione pueri huius in hunc mundum nuntiatur ingressus. Adest angelus Gabriel,  et a superiorum celorum cardine Domini fortitudo descendens, stat a dextris altaris incensi. Nec quilibet angelus, sed ille sublimior, qui beate uirgini nuntium attulit singulare, etiam electus est ut nuntiaret militem, qui Regem nuntiare debebat. Astat Sacerdos sacerdotalibus indutus, et multiplici uestimentorum uarietate celestium sacramentorum prefigurans imaginem, purgationem peccatorum mystici sanguinis aspersione designat. Consistit coram arca federis, ante testamenti tabulas, et urnam auream habentem, manna, uirgam Aaron, Cherubim et propitiatorium, solemniter infulatus, uultui Dei, glorie maiestatis, rerum omnium Domino uota percelebrat. Dies instat solemnis, et ceteris diebus multitudini Iudeorum celebrior, Domini  precipientis attestatione sublimis, sane spectabilis et festiua; in qua sola soli Pontifici licebat introire in Sancta sanctorum, et aspergine multiformi summe diuinitatis iram refrigerare. Conuenitur undique in sanctam ciuitatem, et populorum turba frequentior cumulat materiam gaudiorum. Inter que sacra consistens Archangelus: Ne timeas, inquit, Zacaria, quia nascetur tibi filius , parentum gaudium, nobilitas generis, orbis exemplum, finis Legis, Euangelii principium, mortis expulsio, ianua uite, decus hominum, conuersationis splendor, omnis iustitie principatus. Et ne diffusiori tractatu rerum excellentiam confundamus, nascentis et conuersantis integritas in Libris euangelicis plenius assignatur. Considera nuntiantis sublimitatem,  676 loci dignitatem, diei reuerentiam; et tunc intelligere poteris quam superexcellenti gloria Ioannis Baptiste genitura predicetur. Salua igitur Redemptoris reuerentia , cum ille Dominus, hic seruus; ille Creator, hic creatura, digniori premonstratione Ioannes nuntiatur quam Christus. Christus fortassis in thalamo: Ioannes in templo, et non solum in templo, sed etiam ante Sancta sanctorum; et insigni die solemnitatis eorum; Ioannes ab eodem archangelo, in loco digniori, tempore sanctiori, apertiori miraculo predicatur. Recole Isaac ab Angelis nuntiatum ; Samson per Angelum predicatum , et uniuersam Nazareorum sectam conspice; et solum Baptistam, tam in hoc, quam in aliis inuenies digniorem.

3. Secundus honor est sanctificatio in utero matris. Quicunque de massa preuaricante mundum ingredimur, longam restem originalis peccati nobiscum  trahimus. Solus ille qui peccatum non fecit, excipitur, quem uirginalis uteri thalamus ignorantis uirum terris effudit. Longe quippe aliter quam nos et dissimili modo conceptus est, Spiritu sancto tota maiestate uirginem inundante, superans usum carnis, nature ordinem, uiri commixtionem. Sic quippe decebat ut peccatum nesciret, qui peccatum tollebat; similitudinem carnis peccati susciperet, non autem carnem peccati. Cum igitur omnes in iniquitatibus concepti sint, neminem unquam mortalium intra materna uiscera sanctificatum legimus, preter Ieremiam, et Ioannem Baptistam. Quanquam et de singulari uirgine nulla sit ambiguitas, quin ipsa maternis circumsepta uisceribus, sublimiori sanctificationis genere mundata sit, utpote sanctuarium illud,  in quo Deus et Dei Filius carnem fuerat suscepturus. Sed longe minor Ieremie sanctificatio, quam Ioannis. Ille quidem in utero matris sanctificatus, hic Spiritu sancto repletus fuisse cognoscitur. Multo quippe excellentius est Spiritu sancto repleri, quam sanctificari. Ibi enim sanctificatio emundationem: hic repletio inundationem signat. Denique et Apostoli, qui manibus suis tractauerunt de uerbo uite, cum Spiritum sanctum accepissent de Saluatoris afflatu, uix quinquagesimo a resurrectione die ad illum gradum potuerunt peruenire, ut diceretur de eis: Repleti sunt omnes Spiritu sancto . Et licet Spiritus sanctus largiori tunc munere credentium corda repleuerit, hoc tamen Ioannes legitur  in utero assecutus, quod apostolica celsitudo tandem longiori promissione meruit obtinere. Attende, obsecro, diligenter, quam ordinata dispositione Spiritus ille multiplex Ieremiam sanctificat, Ioannem replet, et superuenit in Mariam. Et Ieremie quidem admiranda sanctificatio; quia etsi in peccato conceptus est, nascitur tamen sine peccato. Ante enim quam exiret de uentre, sanctificatus est. Nec poterat nasci non sanctus, qui in utero matris erat sanctificatus . Mira res, et retro transactis seculis inaudita, hominem conceptum in peccatis, nasci sine peccato! Ioannem uero longe gloriosior uirtus impleuit, qui et sanctificatus est a peccato, et ita dominante Spiritu superfusus, ut et purgatus exeat, et repletus. uere magnus coram  Domino, quem angelus nuntiat, sanctificat Deus, Spiritus replet, uita commendat. Ineffabiliori enim modo superuenit in uirginem, quam tota 677 diuinitatis plenitudo sine mensure discretione perfudit, ut totum caperet qui fecit totum, ut non solum a peccatis abluta, et repleta Spiritu sancto, sed et de Spiritu sancto concepisse credatur: quia quod in ea natum est, de Spiritu sancto est . Inde est quod singulari prerogatiua fides catholica Filium Dei natum de uirgine, conceptum de Spiritu sancto confitetur, ut diuinitatis et humanitatis indiuisibilis adunata connexio uocabulorum indifferentia designetur. uides ergo quam remotiori priuilegio speciosus forma pre filiis hominum, a filiis hominum in concipiendo discretus sit. Illi etenim de peccatis  et in peccatis concepti sunt: hic in Spiritu et de Spiritu sancto concipitur. Hec sane dicta sint de conceptione Ioannis. Sed si in aliquod sanctorum auctoritatibus uidentur obuiare, uolumus ut sine omni excusationum uel defensionum patrocinio subruantur.

4. Tertius honor est Excellentia in exsultatione. A seculo non est auditum, quod quis exsultauerit in utero matris, cum hic in gaudio exsultasse legatur. Prorsus obstupenda dignatio, puerum uix conceptum, in motum exsultationis erumpere, eique gratanter occurrere seruitio dulciori, quem uirginali substantie presensit infusum. Beata anima, que in uia peccatorum non stetit, sed secretiori semita de celestibus officinis egrediens, inaudite gratulationis  est sortita dulcedinem! Felix Elisabeth, ad quam properat Mater Saluatoris, quam salutatoriis obsequiis celorum Imperatrix [impertit an impetit]? Sed puer multo felicior, qui salutantis maiestatem agnoscens, intra uiscerum tenebrosa uolumina gaudio gaudet, quia uim tam beate salutationis attendit. Et factum est, inquit, ut audiuit salutationem Marie Elisabeth, exsultauit in gaudio infans in utero eius. Ascendit cum festinatione uirgo in domum Zacarie ad salutandam Elisabeth, portans in utero Filium Dei, Regem glorie, Dominum maiestatis. Occurrit Elisabeth, et antique sterilitatis carens opprobriis, amicum sponsi, preconem uerbi felicissimo uentre deportat. Iunguntur amplexus, uenitur ad  oscula, et copulantur felices uteri: Regem et militem nonnisi duo tenerrimi parietes abiungunt. Quid mirum, si miratur puer et exsultat a tactu tam proxime diuinitatis et afflatu? Poteratne uacare a quocunque miraculo, cui presens erat Regis presentia, regnantis Mater, mundi Redemptor? Quid quod non semel tam sanctorum amplexuum fuit celebrata coniunctio? Mansit autem Maria cum illa quasi tribus mensibus, ait Euangelista . Tanto tempore manet cum Elisabeth uirginalis integritas, et nunc dulciori eloquio, nunc feliciori amplexu Ioannem puerum consecrat et insignit. [Et fortassis usque ad diem natiuitatis eius gloriosa uirgo cum cognata morata est, donec puerum natum sinu beatissimo confoueret et uno pariete remoto  propinquiorem redderet presentie Creatoris. Facile autem hoc ex Euangelii coniectura liquet, quia iam sex menses a conceptione Ioannis defluxerant, cum ad uirginem Archangelus missus est, qui renouationem mundi pudori uirgineo noua salutatione portauit. Exhinc uirgo festinauit ad Elisabeth, et tribus mensibus cognate dignatur uisitare hospitium, donec noni mensis fine concluso, natiuitas immineret Patriarche. Alii qui librum iustorum diligentioribus oculis inspexerunt, se uidisse testantur, quod ipsa Dei Genitrix felicem puerum primo de terra leuauit, et cognate partum omni prosecuta est seruitute. Quocunque autem modo rei huius ueritas decernatur, illud] pro certo certum est, quia non parum contulit puero nascituro tam  felix et morosum intemerate uirginis consortium.

5. Quartus honor Ioannis est Gaudium in natiuitate. Erubesce, Lucifer, qui mane oriebaris, et conatuum tuorum frustratus [al. fractis] impulsibus, tandem intellige quia in nouissimis diebus tanquam perdix stultissimus remanebis. Machinationibus tuis factum est ut humani generis uniuersitas in peccatis conciperetur, in tristitia nasceretur. Sed ecce iste sanctificatur in utero, oritur in gaudio, letitiamque mundo sua natiuitate refundit. Ecce genus armature quod tibi constitueras ad uictoriam, hoc Ioanni nascitur ad coronam. Apprehende arma et scutum, et toto malignitatis tue spiritu debacchare - 678 nec tamen poteris Ioannis irrumpere priuilegium,  quod benigna scribentis manus proprio charactere consignauit. Multum deceptus, multum delusus es. An ignoras quod tibi uir bellator ab adolescentia, et etiam a matris uentre consurgit? Nescis quia a diebus istis regnum celorum uim patitur, et uiolenti rapiunt illud?  An oblitus es, quod iste mittitur parare plebem perfectam Domino?  Intuere ordinem rerum, et ab ipsius conceptionis sue initiis inuenies hunc ualidiori conamine tuam fortitudinem irrupisse. Tu fecisti ut fratricida Cain, qui primus natus est, pollutus et obuolutus exiret, et originalis peccati respergeretur infamia. Hanc excepit orbis exterritus, et humani generis subsecuta natiuitas, ad infinite tristitie cumulum transmigrauit. Natiuitas  autem Ioannis huius in gaudium est, et solemnitatem preclaram. Letatur orbis, et per quatuor mundi climata circumsonat gloriose festiuitatis instantia, ipsis etiam celis celebris et famosa Quis, putas, puer iste erit?  Amicus sponsi, inimicus sibi, te ipso potentior. Considerandum etiam quanta dignitate prepolleat natiuitatis huius celebranda deuotio, quantamque gratiam in oculis Ecclesie poterit inuenire. Nullius hominis natiuitatem preter solius Dei in auctoritatis arcem recepit Ecclesia, huius istius exceptione seruata. Nouit enim quia melior est dies mortis die natiuitatis , et quod ortus hominum tristitia comitetur. Inde est quod diem mortis martyrum,  non natiuitatis solemnizat Ecclesia: mortem tamen eorum, natalitiorum nomine nominans, quibus factus est de morte natalis. Tunc enim ceperunt de morte nasci ad uitam, cum uitam deposuerunt pro uita. Huius uero natiuitatem sponsa Christi tanto securius beneuolentissima dignatione suscepit, quanto singularius eam ueritatis euangelice irrefragabilis commendat auctoritas.

6. Quintus honor est Singularitas in conuersione et conuersatione. Intra teneritudinem annorum beatus iste puer ad eremum Spiritu ducente deductus est: nec obstitit etatis infirmitas, quam maiestas Domini fecundabat. Spiritus enim sanctus non attendit sexuum differentiam, fragilitatem corporum, temporum annositatem: sed quemcunque, et quandocunque,  et quomodo uult dignantissima replet benignitate. Relinquit Ioannes mundum, homines fugit, patriam nescit, parentes aspernatur, et in solius Diuinitatis apicem defigit obtutus. Mira rerum conuersio, hominem uix mundum ingressum, mundi fugere gloriam; et seculi cupiditates non solum obliuisci, sed nescire, perpetuumque cum diuinitate habere consortium! Recessus montium siluarum anfractus et uallium subteriacens uastitas puero patriarche, quando nox cegerat, domicilia prebuerunt. Non mihi opponatur Ieremias, nec predicantis pueritie uirtus audeat obuiare; quia si ille consecratur in prophetam, hic in plus quam prophetam. Et licet ille populo futura predicat, non tamen conuersationis humane declinat aspectus. Ioannes autem  etatis supergressus infantiam, et nobilioris generis generositatem oblitus, soli uacat Diuinitati, factus forma uite, monachorum propositum, anachoretarum principium, totius religionis assertio. Ecce hec quidem pro conuersione. Porro quanta sublimitas in conuersatione fuerit, non est currentis lingue uolubilitate disserendum, sed euangelice dignitatis comprobandum eloquio. Ioannes, inquit, habebat uestimentum de pilis camelorum, et zonam pelliceam circa lumbos eius; esca autem eius erat locusta et mel siluestre . Ecce qui mollibus uestiuntur, in domibus regum sunt . Rigida uestis, et durissimis hispiditatibus contexta, rigore squalifero corpus afficit Patriarche, carnemque tenerrimam immatura districtio discipline feritate  coarctat, teneros artus et sacratiori spiritu superfusos continue quassat longitudo martyrii. Cibus autem eius qualis erat? Non queruntur perdices, phasiani, seu alie aues; non per totam curritur regionem, ut patriarchalis stomachus impleatur: erat esca eius locusta et mel siluestre. Celi rore pascitur, et animalis uilissimi satiatur edulio, nichilque coctum accepit ieiunantis austeritas. Castigato uentri et diuturna maceratione distento ignota fuit uarietas ferculorum, nec introiuit in os eius quod gulam alliceret, suffarciret 679 uentrem, stomacho blandiretur. Elias comedit carnes, et si quid aliud apponebatur, cum gratiarum actione percepit : nec aliquem legimus ex illa  ueteri officina ad legis huius aspirasse fastigium. uestis aspera, cibus tenuis, mens deuota, profecto perfectum consecrant Patriarcham.

7. Sextus honor est Nouitas in predicatione. Hic uolo ut intendat caritas uestra, quia paulo subtilius ordiendum materie precipit magnitudo. Post peccatum Ade, ac illius diluuii uastationem solemnem, electa est iustorum infinita prope pluralitas, cum quibus Deus facie ad faciem locutus fuisse dignoscitur. Transfertur Enoch, eligitur Ne, uocatur Abraham, Isaac diligitur, Iacob Deum facie ad faciem contemplatur, Ioseph saluator mundi uocatur: nec tamen in sermone Dei ad illos, uel illorum ad homines, fit aliqua mentio de regni celestis perpetua mansione. Moyses assumitur in ducem populo  Iudeorum, Pharaoni in Deum constituitur: facit Deus per ipsum in Aegypto magnalia, mirabilia in terra Cham, terribilia in mari Rubro. Ascendit Moyses in caliginem, in qua erat Deus, et datur ei in monte multiplex preceptorum auctoritas; loquitur cum Deo, quasi homo ad uicinum suum; non est occultatum a Moyse, quod fecit Deus in occulto, et gloriosum nomen Adonai, quod omnibus fuerat obuelatum, ei reuelatur: sed in his omnibus regni celorum memoria, nec nominatur, nec auditur. Astat Aaron summus sacerdos potentis uirge gestarius, unctus et delibutus celestium sacrariorum unctione: succedit Iosue, et omnis illa Iudicum multitudo; nec est uel ulla tenuis mentio regni celestis. Inuenit Dominus Dauid uirum sanctum secundum  cor suum, Salomonem filium eius sapientia cumulat singulari, et omnem illum prophetalem chorum Spiritus sanctus ordinat et infundit: et nichil de celestis regni gloria prophetatur. Claudit Elias celum annis tribus, et mensibus sex . Eliseus etiam mortuus mortuum uite restituit , et ab his nec uel ulla scintilla beate mansionis elucet. Quid plura? a principio mundi usque ad Ioannem uniuersitatis humane electionem recollige, nec in sermone uel opere illius sanctuarii poteris reperire dulcedinem.

8. ueni ergo ad Ioannem, et audi uocem exsultationis, uocem nouitatis, uocem letitie, uerbum misericordie, sermonem glorie, largitatem gratie,  quod celauerat Deus, tacuerat angelus, latuerat Patriarchas, Prophete nescierant. Penitentiam, inquit, agite, appropinquauit enim regnum celorum . uerbum penitentie dulce et gloriosum, uerbum regni celorum letum et adorandum, illi soli primo conueniens, qui primus noui Testamenti fundamenta posuit. Hec est uox, de qua maximus ille contemplator celestium uisionum in hec uerba prosequitur: Et uox prima quam audiui, sicut citharedorum citharizantium in citharis suis . A diebus Ade usque Ioannem, organum nostrum uersum est in uocem flentium: quia peccatorum frequentia, nec penitentie locus, duplex erat deplorandi materia. Occidis? occidi iuberis. Sabbato ligna colligis? lapidari iuberis; et ille cui proprium  est misereri semper et parcere, nisi ferire non nouit. Dederat quippe eis precepta non bona preceptorum dator, et iustificationes in quibus uiuere non possent . Hoc est quod iustus miratur, dicens: Ubi sunt misericordie tue antique, Domine?  Ioannes natus ostendit medicamentum uulneri, peccato penitentiam, iniquitati ueniam. Hec est prima uox, quam uox clamantis in deserto proposuit, et uox turturis audita est in terra nostra . Extunc misit in os nostrum canticum nouum, carmen Deo nostro, et resonat in ore nostro gratiarum actio, et uox laudis. Superexaltat misericordia iudicium, peccatoribus parcitur, regnat pietas, iustitia dissimulatur, et miserendi, non feriendi querit occasionem misericors  et miserator Dominus. Citharizant ergo in citharis suis, qui uoluptatis effluxionem penitentie restrictione reuerberant, et de profunda peccatorum uoragine respirantes, Pharaone submerso, cantant in uiis Domini, quoniam magna est gloria Domini.

9. Septimus honor est Dignitas in baptismate. Singularis prorsus humilitas! uerbum caro factum est, et in perfectum uirum egrediens, relicta hominum uniuersitate 680 Ioannem querit, Ioannem desiderat, ad Ioannem uenit. Terribilis in consiliis Deus super filios hominum , portansque omnia uerbo uirtutis sue, purgationem peccatorum faciens , uenit a Galilea in Iordanem ad Ioannem, ut baptizaretur ab eo. Stupet Ioannes, et timore concutitur, ac Patriarcham infinitus  horror insiluit. Ego, inquit, a te debeo baptizari, et tu uenis ad me? Dicit ei Saluator: Sine modo; sic enim decet nos implere omnem iustitiam . Acquiescunt utrique salutaribus monitis; et accingit se Ioannes ad baptizandum, ad suscipiendum Dominum, Regem Angelorum. Exuitur uestimentis suis Rex glorie, splendor luminis, et figura substantie Dei. Ioannis manibus attrectatur caro illa sumpta de uirgine, candidiorique deriuata materia nudatur in flumine, felicis Baptiste manibus infundenda. Descendunt Angeli, et celorum agmina tota reuerentia currunt ad Creatorem. Baptizantem et baptizatum numina dominantia circumcingunt. Infundit aquam capiti Creatoris creatura  nobilior, et Dei uerticem mortalis dextera contrectat et contingit. Pauet celum, stupet terra, Iordanis arridet, mirantur Angeli Dominum sabaoth inter manus baptizantis concludi. Quid est, Ioannes? quem Cherubim et Seraphim uix audent aspicere, tu nudum tenere presumis? Hic est in quem Angeli desiderant prospicere, cui Sanctus, sanctus, sanctus, sublimi melodiarum organo beate ciuitatis conuentus ingeminant; qui solus inhabitat lucem inaccessibilem, Dominus uirtutum, Deus scientiarum, misericordiarum Pater: et tu non metuis? Tibi datum est quod omnibus negatum est, baptizare eum qui baptizat omnes in Spiritu sancto et igne, uirginemque uirginis Filium uirgineis manibus irrigare [al. irrorare]. Totus obstupeo, baptizantem, hominemque  Deum reuereor, magistrum dignantem admiror, uereor dignationem, et hominem uideo uiolentiam ipsis celis inferre. Porro illud quale est, quod in isto baptismate terminatur lex, finem accipit prophetia, et omnis illa sacrificiorum multitudo propulsatur et pellitur? Hic incipit et stabilitur noue regenerationis purgatio perduranda, et in unam baptismatis formam legalium transeunt dispendia figurarum. Ad ablutionem enim aque, et innouationem spiritus, sepelitur hircorum et uitulorum sanguinolenta congeries, et peccatoribus id Iudeis relinquimus, illud Dauidicum attendentes - Holocaustum et pro peccato non postulasti .

10. Octauus honor est Prima reuelatio de Trinitate.  A creatione celi et terre usque ad hunc locum nunquam Trinitas manifeste hominibus apparuit, sed rerum ac uocum inuolucris inuoluta fuit tante claritatis eternitas. Denique creationem hominis Creator rerum summa dignitate commendans: Faciamus, inquit, hominem ad imaginem et similitudinem nostram . Reuerendum reuera priuilegium, nec ulli traditum creature! Creatur illa sublimior numerositas Angelorum, et elementorum omnium ordinatur uariata connexio: sed Omnipotentis presentia tantum opus taciturnitate alta prospectat. Ut uero uenitur ad hominem, et nobilis creatura creari disponitur; accingit se Trinitas ad creandum, et consilium accipit Sapientia, ut creature dignitas Creatoris priuilegio clara esse monstretur.  [Nec ibi tamen satis aperte diuine maiestatis illuxere uocabula, cum ad Angelos obsequentes quidam referant dominici sermonis oraculum. uel si minus hoc cautum est, signa pluralitatis absque nominum differentia predicantur .] Abraham tres uidit, et unum adorauit: sed ibi Scripture sacre reuerentia nunc mixtim, nunc separatim claudit eloquium, ut modo Dominum, modo uiros placeat appellare. [Iudei tamen hic magnam texunt reprehensionis parabolam, tres Angelos a Domino missos asserentes; unum ad natiuitatem Isaac predicendam, duos ad subuertendum Sodomam delegatos: illum uero, cum quo iustus loquitur, dicens, Domine, si inueni gratiam  in oculis tuis , prophetali spiritu cognouisse somniant, natiuitatis Isaac uenisse preconem. Illum adorat Abraham, sicut Bersabee Dauid regem, sociisque eius propter ipsius reuerentiam indefessus assistit. Unde et nonnisi duo in subuersione ciuitatum infidelium numerantur, illo superiori iam reuerso, qui natiuitatem Isaac fideli deuotione compleuerat. 681 Tres enim uiri Saram uocari precipiunt, sed unus est, qui promissionis insperate manifestat arcanum. Hec Iudei, et qui magis elegerunt iudaizare quam credere.] Sed ut breuiter concludamus, omnis illa Patriarcharum siue Prophetarum societas, nullam uel in sermonibus, uel in rebus de Patre et Filio et Spiritu sancto aperte legitur fecisse mentionem. ueni ergo, et intuere  filium Zacarie, Deum et hominem propriis manibus contingentem; et uide, quia celi aperiuntur ibi, et descendit Spiritus sanctus corporali specie sicut columba in Christum, et uox Patris audita est: Hic est Filius meus dilectus . uides quia ad sacratissimorum nominum nouitatem celorum palatia reserantur. Pater auditur in uoce: Filius baptizatur in flumine: Spiritus sanctus demonstratur in columbe specie. Adest Ioannes totius medius Trinitatis, gloriosumque Baptistam signant induisse substantie aperta uocabula: nomenque Trinitatis prioribus seculis obuelatum, absque totius uelaminis obumbratione relucet. Domine, quis est iste, quia innotuisti ei?

11. Nonus honor est Testimonium ueritatis. Audi  quid de isto ueritas testetur. Cum audisset Ioannes in uinculis opera Christi, misit ad eum discipulos suos, et responsum est eis: Ceci uident, et cetera que euangelice ueritatis copiosa prosequitur narratio. Recedentibus autem nuntiis , cepit iehsu dicere de Ioanne: Quid existis in desertum uidere? arundinem uento agitatam? O mira testificatio Redemptoris! Quis ingressus est mundum, et mundum uel in aliquo non cognouit? Quis est quem uentosa felicitas, uel aduersitas turbida, uel cuiuslibet peceati aura tenuior non inflexit? Ad extromum subinfert quod terram excedat, transeat celum, ipsum uerticem angelice dignitatis attingat. Inter natos mulierum, dicit Dominus, non surrexit  maior Ioanne Baptista . Quid uis amplius? De nullo dici potuit, dicit Augustinus, quod dictum est de Ioanne. Non opponas mihi Euangelistam ceteris discipulis magis dilectum, non Apostolorum Principem omnibus Apostolis antelatum; non uas electionis ad celi tertii secreta translatum; nec apostolicus splendor audeat occurrere Precursori: quia iam omnes isti adolescentie metas excesserant, cum a ueritate prolatum est, Inter natos, etc. Considera mansiones regni, et uniuersum ordinem humane generationis circumuola, solumque Ioannem tam ueteris, quam noui Testamenti Patribus uidebis esse prepositum uel equatum: tamen super omnia benedictus Deus.

12. Decimus honor est Assertio matris Ecclesie.  Texitur ora chlamydis, unguentumque profusum in capite extremam uestimenti fimbriam inundanter infundit. Illa enim mater et magistra omnium Ecclesiarum Ecclesia Romana, cui dictum est, Ego pro te rogaui, ut non deficiat fides tua ; in honorem Ioannis Baptiste post Saluatoris nomen consecrata est et signata. Dignum namque erat ut sententiam sponsi sponse sequeretur auctoritas, et singularem amicum eius illuc proueheret, ubi principatum ipsa conscendit. Electio procul dubio hec singularis est, in illa ipsa urbe Ioannem uindicare primatum Ecclesie, quam duo celi luminaria morte clarissima consecrarunt. Crucifigitur Petrus, gladiatur Paulus, et dignitas remanet Precursori. Purpuratur  Roma multitudine martyrum, totaque sublimitas beato refunditur Patriarche. Ioannes ubique maior, in omnibus singularis, mirabilis super omnes. Quis sic gloriose annuntiatus est? Quis ita specialiter in utero matris Spiritu sancto legitur fuisse repletus? Quem legistis intra matris uterum exsultasse? Cuius natiuitatem uidistis celebrari in Ecclesia Dei? Quis sic eremum concupiuit? Quis ita sublimiter legitur conuersatus? Quis penitentiam et regnum celorum primus ostendit? Quis baptizauit Regem glorie? Cui se primum Trinitas reuelauit? Cui testimonium tale perhibuit ueritas? Quem sic honorauit Ecclesia? uide si non omnia hec ita singulariter sint singularia, ut nullus mortalium predictis audeat inhiare. Forsitan mihi disponis opponere,  quod sic iste habet propria, ut et ceterorum sanctorum communia non attingat. Audi ergo. Ioannes patriarcha, imo Patriarcharum finis et caput. Ioannes propheta, imo plus quam propheta; quia quem uenientem nuntiauit, digito demonstrauit. Ioannes angelus, sed inter Angelos electus est, Saluatore  attestante, qui dicit: Ecce mitto angelum meum, qui preparabit uiam ante faciem meam 





[NOTA.]

Hic sermo, antehac quintus inter Bernardi Sermones de Assumptione Deipare uirginis, in hunc locum reiiciendus uisus est; utpote qui in manuscriptis non exstat inter genuinos sancti Patris Sermones. sic uero in editione Lugdunensi anni 1514, in qua tamen inter notas denuo reperitur. Tertium Bernardi de Ecclesie Dedicatione sermonem fere imitatur.



In Euangelium Luce, »Intrauit iehsu in quoddam castellum,« etc. 


1. Quod Dominus ac Saluator noster semel et in uno loco uisibiliter tunc temporis dignatus est operari; hoc etiam nunc ubique terrarum in cordibus electorum operatur quotidie inuisibiliter. Ecce enim Euangelio loquente audiuimus, quod in quoddam castellum intrauit iehsu, et mulier quedam Martha nomine excepit illum: et reliqua. Quod est autem hoc castellum, nisi cor humanum, quod prius quam Dominus ad illud ueniat, cupiditatis fossa uallatur, muroque obstinationis clauditur, atque in interiori latitudine sua, Babylonica turre erigitur? Tria certe in omni oppido sunt maxime necessaria: uictualia, quibus sustententur; munitio, qua protegantur;  arma, quibus hostibus resistant. Sic ergo et huius castelli incole uictum habent, uoluptatem corporis, et seculi uanitatem, quibus pascuntur. Habent et qua teguntur, proprii cordis duritiam; ut uerbi Dei sagittis potentibus uix, aut nunquam penetrari ualeant. Accincti sunt armis, carnalis scilicet sapientie argumentis, quibus contra hostes repugnant. Unde scriptum est: Filii huius seculi prudentiores filiis lucis in generatione sunt .

 2. At uero Christo uisitante et intrante, castellum hoc euertitur, et pro eo nouum aliud pulchrum ac spirituale construitur, impleturque quod dicitur: Si qua in Christo noua creatura, uetera transierunt, et ecce facta sunt omnia noua . Sublata quippe cupiditate, expanditur ingens sinus desiderii, ut ad eius aduentum multo magis 683 anhelet mens ad celestia, quam prius terrenis incubuerat. Iam ponitur murus continentie, antemurale patientie. Surgit autem hoc opus a fundamento fidei, et crescit per dilectionem proximi usque ad caritatem Dei, que est in superiori tabulatu, et in propugnaculis eiusdem muri: quia nimirum tunc perfecta est uirtus continentie, quando in unitate fidei cum proximis communiter uiuentes, non supplicii  metu, uel humane laudis appetitu, sed solo diuini amoris obtentu a peccatis nos continemus. uel certe ideo caritas Dei, qua scilicet nos diligit, super murum esse uidetur, ut pro continenti suo pugnare significetur: et quia continentia crebris ualidisque tentatoris ictibus resistere non possit, nisi eius gratia protegatur. Idcirco enim antemurale patientie ponitur, ne ad impugnandam continentiam facilis diabolo pateat accessus. Qui ergo protegente  patientia continenter uiuunt, ipsi bene cum Apostolo protestantur et dicunt: Quis nos separabit a caritate Christi? Tribulatio? an angustia? an persecutio? an fames? an nuditas? an periculum? an gladius? uides quam solidus sit continentium murus, quos neque mors, neque uita, neque Angeli, neque principatus, neque potestates, neque uirtutes, neque instantia, neque futura, neque fortitudo, neque altitudo, neque profundum, neque creatura aliqua potest separare a caritate Dei, que est in Christo Iesu .

3. Sed iam pulsemus ad eius portas, portas scilicet iustitie, ut aperiantur nobis, ingressique per eas uideamus intus magna opera Domini, exquisita in omnes uoluntates eius. Ibi enim operante ipso construitur,  tanquam in monte Sion, euangelica illa turris, per quam humiliato corde ascendunt in celum sancti de conualle plorationis. Ascendunt, inquam, non uirtute sua, sed auxilio et gratia Dei, sicut ait Spiritus sanctus per prophetam Dauid: Beatus uir cuius est auxilium abs te; ascensiones in corde suo disposuit. Queris ubi? In conualle plorationis, hoc est, in humilitate uite presentis. Et eamdem ipsam gratiam replicat, dicens: Etenim benedictionem dabit legislator. Quo autem pertingat ascensus, uel ad quem fructum perducat ascendentes ipsa gratia, protinus subiungit: Ibunt, inquit, de uirtute in uirtutem; uidebitur Deus deorum in Sion . Hec est merces, et hic est finis et fructus nostri laboris, uisio scilicet Dei. Quis non  hunc tantum fructum rebus omnibus uisibilibus et inuisibilibus incomparabiliter preferat? Quis est, cuius uel gelidum pectus hoc desiderium non accendat? Hec est enim illa gratia, quam nobis commendat beatus Ioannes euangelista, dicens: Et de plenitudine eius nos omnes accepimus, et gratiam pro gratia .

4. Ex quibus scilicet uerbis innuitur, quod triplicem gratiam diuinitus accepimus: unam, qua conuertimur; aliam, qua in tentationibus adiuramur; tertiam, qua probati remuneramur. Prima nos initiat, per quam uocamur: secunda prouehit, qua iustificamur: tertia consummat, qua glorificamur. Et prima quidem beneplacitum est: secunda,  meritum: tertia, premium. De prima dictum est: Et de plenitudine eius omnes accepimus. De duabus reliquis dictum est: Et gratiam pro gratia, id est munera glorie eterne pro merito temporalis militie. Sit ergo prima gratia in muro continentie, ad quam uocamur: sit secunda in ascensu turris, quam ascendimus: sit tertia in eius culmine, quo peruenimus. Hic itaque, id est in hoc culmine, cum ad illud perueniunt qui bene proficiunt, fiunt iam locus et sedes Domino, de qualibus scriptum est: Illuc enim ascenderunt tribus, tribus Domini, testimonium Isrel, ad confitendum nomini Domini: quia illic sederunt sedes in iudicio . Et quidem dum adhuc erant in muro continentie, et in acie stabant, impugnari poterant, et primo tanquam adiutor  notus erat in Iudea Deus: cum uero iam in ista statione consistunt, ubi Dominum speculantur, in Isrel magnum nomen eius, et factus est in pace locus eius, et habitatio eius in Sion. Ibi confregit potentias arcuum, scutum, et gladium, et bellum: quia ibi nullus motus carnis resistit, sed omnimodis subiecta est spiritui. Hunc locum ardenter desiderabat Propheta, cum diceret: Si dedero somnum oculis meis, et palpebris meis dormitationem, et requiem temporibus 684 meis, donec inueniam locum Domino . Huc etiam uolare cupiens, Quis, inquit, dabit mihi pennas sicut columbe, et uolabo, et requiescam? 

5. Iam uero si queratur de castelli huius habitatoribus, quis cibus ad sustentandum, quod munimen  ad protegendum, queue arma suppetant ad repugnandum; possumus satis rationabiliter respondere, quod quemadmodum carnalibus carnis opera fuerunt uictus, ita his multo melior cibus sit fructus spiritus. Cibus etiam eorum est ut faciant uoluntatem Patris omnipotentis. Cibus eorum est uerbum Dei, quo pascuntur omnes sancti, tam homines, quam Angeli. Unde scriptum est: Non in solo pane uiuit homo, sed in omni uerbo quod procedit de ore Dei . Munimentum eorum est, sicut dictum est, murus continentie, et antemurale patientie. Habent contra hostes arma, que describit Apostolus, loricam iustitie, scutum fidei, galeam salutis, et gladium spiritus, quod est uerbum Dei . Nec quemquam moueat,  quod idem uerbum dixerim esse et cibum et gladium; quasi impossibile uel absurdum sit. In rebus quidem materialibus aliud hoc, aliud est illud: et alibi queritur hoc, alibi illud. In rebus uero spiritualibus non aliud hoc est, quam illud; nec alibi queritur hoc, alibi illud: sed omnia sunt nobis in Deo, et est Deus omnia in omnibus. Ecce enim in natura rerum quid tam diuersum, quam panis et lapis? et tamen si ad intellectum mysticum referas, utrumque idem significat. Nam idem Christus est dictus et panis, et lapis: panis scilicet uiuus , et lapis quem reprobauerunt edificantes . Utrumque quidem est per significationem, licet neutrum sit per proprietatem.

6. Sed iam reuertamur ad propositum. Intrante  Iesu in hoc castellum, due sorores Martha et Maria, id est Operatio et Intellectus, excipiunt illum. Excipiunt dixerim, an excipiuntur? Sed siue hoc, siue illud dicatur, utrumque prodest illis, non Iesu. Et iehsu quidem cum ad illas uenit, duo confert eis congruentia singulis, uirtutem et sapientiam; uirtutem operationi, sapientiam intellectui. Unde etiam ab Apostolo predicatur Dei uirtus, et Dei sapientia . Sed quid est, quod intrantem eum Martha excipit, discurrit, ministrat; Maria uero secus pedes sedens ingressi, in eius uerbum cor suspendit; nisi quod prius est actio, postea uero contemplatio? Quisquis enim ad intelligentiam peruenire desiderat, profecto necesse est ut prius per  opera bona sese diligenter exerceat, sicut scriptum est: Fili, concupiscens sapientiam, conserua iustitiam; et Deus prebebit illam tibi ; et alibi A mandatis tuis intellexi ; et: Fide purgans corda eorum . Qua fide? Fide per dilectionem operante. Habet Martha, dum agit, formam bene operantis: Maria uero speciem exprimit contemplationis, dum sedet, dum tacet, dum interpellata non respondet; sed tantum in Dei uerbum toto mentis studio intendit, ac solam quam diligit gratiam diuine cognitionis, cetera respuens, medullitus haurit; forisque uelut insensibilis redditur, dum intus ad contemplanda Domini sui gaudia felicissima rapitur. Sine dubio talis est illa, que in Canticis loquitur: Ego dormio, et cor meum uigilat  .

7. Duobus autem modis Martha excipit Dominum, et duplex ei conuiuium parat, quia duobus modis excluserat eum. Duo quippe sunt in operatione, que nobis Deum auferunt, flagitia scilicet et facinora. Flagitia dicimus scilicet que in nobis, facinora que in proximos peccando committimus. Item sunt duo que Deum reddunt, continentia et beneuolentia: ut scilicet ex contrariis contraria curentur. Hinc enim scriptum est: Sicut exhibuistis membra uestra seruire immunditie et iniquitati ad iniquitatem, ita et nunc exhibete ea seruire iustitie in sanctificationem . Dum ergo parandis talibus epulis occupatur Martha, multum satagens pro parte sua; uult etiam Mariam, id est intellectum, et omnia  interiora sua actioni insistere, operique suo perficiendo operam dare. Itaque conqueritur de sorore quod ab ea non adiuuetur, non tamen ad ipsam, sed potius ad Dominum querelam dirigens: Domine, non est tibi cure, quod soror mea reliquit me solam ministrare? Dic ergo illi ut me adiuuet. Ubi sane aduertenda est delatio quedam, et honoris obsequium 685 erga Dominum: quod scilicet ipso presente non sit ausa Martha euocare Mariam, quinimo et apud ipsum querelam deposuerit, ipsamque Dominum uocauerit, in cuius potestate sit imperare sorori quidquid necesse fuerit. Non ergo miremur, si quempiam laborantem et bene operantem aduersum fratrem uacantem murmurare uideamus; quia hoc in Euangelio legimus Martham fecisse aduersus  Mariam. Quod autem Maria quandoque murmurauerit aduersus Martham, eo quod eius actionibus implicari uellet, nusquam omnino reperitur. Neque enim utrumque simul agere competenter sufficeret, et curis scilicet exterioribus deseruire, et internis sapientie desideriis uacare. De ipsa quippe sapientia scriptum est: Et qui minoratur actu, percipiet illam . Propterea Maria sedet, immotaque manet, nec uult interrumpere silentii quietem, ne iucundam amittat contemplationis dulcedinem: presertim cum intus ipsum audiat Dominum dicentem, uacate, et uidete quoniam ego sum Deus .

8. Hic sane considerandum est tria esse que impediunt  contemplationem. Equidem anime nostre oculus, intelligentia est. Sicut enim oculo corporis lux corporea et cetera queque corporalia uidentur: ita Deus, qui est lumen incircumscriptum, et eius inuisibilia utcunque intellectu percipiuntur. Differunt autem in hoc exterior et interior oculus, quod exteriori quidem corporea lux extrinsecus, ut uideat, admouetur; interiori uero Creatoris lumen intrinsecus, ut discernat, infunditur. Utrumque uero oculum tria sunt que ad uidendum impediunt. Primum ergo de exteriori atque uisibili disserat ratio nostra, ut de rebus uisibilibus ordine disputandi facilius assurgat ad intelligibilia. Potest sane fieri, ut ille sanus sit et pateat; sed quoniam lux exterior ei desit, nil uideat. E contrario fit aliquando ut presens  quidem ei lux sit; sed forte sanguine seu quolibet humore concreto turbatus, cernere minime possit. Iterum solet plerumque contingere, ut neutrum desit ei, nec lux, nec salus; sed tamen aliqua pulueris iniectione ledatur, quo fit ut eius acies retundatur. Sunt ergo tria ista que hunc oculum impediunt; tenebre, humor concretus, puluis iniectus. Hec ipsa sunt etiam, quibus interior oculus impeditur: sed alia nomina sortiuntur. Nam quod hic tenebre, ibi peccata dicuntur. Ipsa uero peccata confluunt in memoriam, quasi in quamdam sentinam: et hic est ille humor concretus. Quod autem hic puluis dicitur, hoc ibi cura terrenorum actuum nuncupatur. Hec igitur tria sunt que oculum intelligentie confundunt, atque a contemplatione  ueri luminis excludunt: tenebre scilicet peccatorum, recordatio eorumdem peccatorum, cura terrenorum actuum. Primo illo morbo turbatum se plangebat Propheta, cum diceret: Dereliquit me uirtus mea, et lumen oculorum meorum, et ipsum non est mecum . Cum enim luce iustitie destituimur, nil aliud quam peccatorum nostrorum tenebras inuenimus. Item secundo se grauari sentiebat, cum dicebat: Conuersus sum in erumna mea, dum configitur spina : peccatorum scilicet recordatio. Tertio occupari se conqueritur, cum dicit: Quia cinerem tanquam panem manducabam : cinerem scilicet actionis pro pane comtemplationis. Quicunque ergo mentis oculum  diuine contemplationi uult intendere, profacto necesse est ut eum prius ab hoc triplici impedimento studeat purgare. Quod si quis facere contendat, nouerit contra triplicem morbum triplex quoque fore remedium. Nam primus quidem per confessionem, secundus per orationem, tertius curatur per quietem. Hoc tertio, id est cura actionis poterat ab intentione sua prepediri Maria. Ideoque, ministrante Martha sedet ipsa manetque quieta.

9. Illa igitur conquerente, et ista tacente, audiamus quid Dominus pro Maria responderit. Martha, Martha, inquit, sollicita es, et turbaris erga plurima. Erga plurima quidem turbaris, dum et tibi continentiam, et proximis paras necessitatis impensam.  Nam ut continentiam habeas, sollicita es uigilare, ieiunare, corpus tuum castigare: ut ceteris prestes, instas operi, ut habeas unde tribuas necessitatem patienti. Porro erga hec plurima turbaris, sed unum est necessarium. Nisi enim opus tuum 686 in unitate feceris, Deo qui unus est, acceptum profecto non erit. Scriptum quippe est: Non est qui faciat bonum, non est usque ad unum . Hinc est quod in illa piscina mouebatur aqua, et sanabatur unus . Hinc est quod decem leprosis mundatis, unus regressus est cum magna uoce magnificans Deum. Cui etiam Dominus ceteris reprobatis, testimonium laudis ascribit, dicens: Nonne decem mundati sunt? et nouem ubi sunt? Non est inuentus qui rediret et daret gloriam Deo, nisi hic  alienigena . Paulus quoque ait: Omnes quidem currunt, sed unus accipit brauium . His itaque et aliis quamplurimis Scripturarum eloquiis perspicue docemur, quam unitas probabilis sit, maxime autem ex presenti loco, ubi Dominus ait: Porro unum est necessarium.

10. Sed sciendum quod alia est unitas sanctorum, quam ex Scripturis iam commendauimus: alia est facinorosorum, que nichilominus ex eisdem Scripturis ostenditur, et improbatur, de hac enim scriptum est: Astiterunt reges terre, et principes conuenerunt in unum, aduersus Dominum et aduersus Christum eius . De hac iterum euangelista: Abeuntes Pharisei consilium inierunt, ut caperent Iesum in sermone ; et iterum:  Collegerunt pontifices et Pharisei concilium. Utquid hoc? Sicut Ioannes testatur, ut interficerent Iesum . Quam uero pertinax sit ista reproborum unitas, docet ipse Dominus, qui de corpore diaboli ad beatum Iob loquitur, dicens: Corpus illius quasi scuta fusilia, et compacta squamis se prementibus. Una uni coniungitur, et ne spiraculum quidem incedit per eas. Una alteri adherebit, et tenentes se nequaquam separabuntur . Talis unitas, imo uero peruersitas solet esse aliquorum fratrum tepide ac remisse conuersantium: quibus si quid honestatis, aut insigne cuiusquam bone consuetudinis persuadere uelis, promptiores sunt maiori dispendio, ac difficultate grauiori resistere,  quam facili compendio assequi uelle, quod rectum esse constiterit. Peruersa et exsecranda talis unitas.

11. Hac ergo a cordibus et sermonibus nostris exclusa, illam que bona est et tantum bonorum est, prosequamur. Et ipsa quidem gemina est. Alia est enim que iustificat, alia que glorificat. Illa meritum, ista premium est. Denique de illa scriptum est: Multitudinis credentium erat cor unum et una anima . De hac autem: Qui adheret Domino, unus spiritus est . Et quoniam in futuro magis speranda est , eam interim omittamus, et a Deo speremus potius quam tractemus. Illam uero que iustificat, que etiam nunc potissimum necessaria est in usum nostri  operis assumamus. Ipsa est enim decus suauitatis, quam dulcedine sacra insonat Psalmista: Ecce quam bonum et quam iucundum, habitare fratres in unum! Cuius unitatis cum descripsisset sermo propheticus pulchritudinem, eius etiam non tacuit utilitatem, Quoniam illic, inquiens, mandauit Dominus benedictionem et uitam : hic scilicet benedictionem, et in futuro seculo uitam eternam. Ipsa est, inquam, unitas, quam summa diligentia obseruandam tradidit Apostolus, dicens: Solliciti seruare unitatem spiritus in uinculo pacis .

12. Seruatur autem hoc unitatis bonum duobus modis ab his qui curam gerunt seruandi. Debet quisque perfectus unitatem habere ad se ipsum,  debet et ad proximum. Ad se ipsum, per integritatem; ad proximum, per conformitatem. Omnis quippe creatura, et maxime rationalis, debet suum principium imitari. Si ergo Deus noster unus est, dicente Moyse: Audi, Isrel, Dominus Deus tuus unus est ; sed et ille cum sit unus et idem atque in se ipso perfectus, nec ullo indigens, inest ei tamen benignitas erga nos, et amor ex beneuolentia in nos ueniens: debemus et nos quisque sibi unus esse per integritatem uirtutis, et unum cum proximis per uinculum dilectionis. Hanc imitationem, loquens de caritate, commendat nobis apostolus Ioannes, dicens: Quia sicut ille est, et nos sumus in hoc mundo . Sed hanc unitatem, quam quemque sibi ipsi diximus habere debere,  tria sunt que solent impedire: nimietas, pusillanimitas, leuitas. Et nimii quidem sunt, qui putant se posse quod non possunt; et quod non acceperunt, presumunt. Quorum speciem tenebat Petrus in passione Domini, cum diceret - Domine, tecum paratus sum et in carcerem et in mortem ire . Pusillanimes contrarii sunt nimiis. Et horum quoque tenuit imaginem Petrus, cum diceret: Exi a me, quia homo peccator sum, Domine, . Leues sunt et inconstantes, qui circumferuntur omni uento doctrine: quibus quod paulo ante placuit, nunc displicet; et quod nunc eligunt, post paululum reprobant. Sed quid prodest hec uitia enumerasse, nisi etiam doceamus quibus remediis  ea possit quisque in semetipso curare? persequamur unitatis inimicos, nec conuertamur donec deficiant. Igitur contra nimietatem opponenda est consideratio proprie fragilitatis. Ipsa enim est que odiosam presumptionem potissimum deiicit. Contra pusillanimitatem habenda est diuine fiducia potestatis, ut quod tuis uiribus non posse putas, ex illius adiutorio possis, et cum Apostolo dicas: Omnia possum in eo qui me confortat, Domino Iesu Christo . Contra leuitatem adhibenda est consultatio senioris: scilicet ne doctrinis uariis et peregrinis adducaris; sed facias quod lex diuina precipit, interroga patrem tuum, et annuntiabit tibi; maiores tuos, et dicent tibi .

13. Diximus de illa unitate, quam habet quisque  ad se ipsum: dicamus et de illa, quam habet ad proximum. Sed illa duobus modis habetur; dum et nos per dilectionem tendimus in alterum, et alterius quoque uicissim in nobis recipimus affectum. Et hec etiam duobus modis impeditur, obstinatione et suspicione. Obstinatio non permittit nos ad alterius cor ingredi, nec suspicio patitur credere nos ab aliis amari. Ita fit ut, dum nec nos alium obstinati diligimus,  nec nos ab aliis diligi suspiciosi putamus, unitas, que cum proximis habenda est, impediatur. uerum huic duplici morbo duplex caritas medetur: illa scilicet que non sua querit; et iterum, illa que omnia credit. Habeat obstinatus caritatem non querentem que sua sunt, et alios diligat: habeat suspiciosus caritatem omnia credentem, et ab aliis se diligi sine dubio credat.





AD BEATAM uIRGINEM DEIPARAM 687 SERMO PANEGYRICUS  . *





[NOTA.]

Non est Bernardi, nec reperitur inter eius Sermones in uetustis editis, nec in manuscriptis nisi admodum paucis aut melioris note: atque ideo in hunc locum nunc primum reiectus est. Esse Ekkeberti abbatis passim testatur Richardus a Sancto-Laurentio, qui ante annos quadringentos scripsit, et plagulas ex illa precatione decerpens, Ekkeberto tribuit, ut Theophilus Raynaudus in sua Api Gallica pridem obseruauit. Is est Ecbertus abbas Schonangiensis, cuius Sermones aduersus Catharos exstant in tomo XII Bibliothece Patrum editionis Coloniensis.

 1. Mentem et oculos pariter cum manibus ad te, Regina mundi, attollimus, et coram tue celsitudinis gloria genu flectimus, ceruicem inclinamus, ac plenis suspiriis ad te preces in celum transmittimus. Tu altitudo celi, beatos oculos tuos, quibus incomprehensibilem gloriam illam lucis eterne cum desiderio semper intueris, ad tuos supplices in hanc mundi miseriam proiectos, de alto inclinare non despicias. Et ecce coram tremendo Iudice peccatores assistimus, cuius manus terribilis gladium ire sue uibrat super nos. Et quis auertet eam? Nemo, Domina, tam idoneus, ut gladio Domini manum pro nobis obiiciat, ut tu Dei amantissima, per quam primum in terris suscepimus misericordiam de manu Domini Dei nostri. Aperi itaque tu, Mater misericordie, benignissimi  cordis tui ianuam suspiriosis precatibus filiorum Adam. Ex omnibus finibus terre ad tue protectionis umbraculum confugimus a facie formidinis [al. fortitudinis] Dei. Ad te, Domina mea, stillant oculi nostri; te deuotionis clamore ualido obsecramus, ut Filii tui Domini nostri iram, quam grauiter peccando succendimus, erga nos mitiges; eiusque gratiam, a qua ingrati excidimus, nobis tua  conciliet: cuius liuore sanati sumus, eius iterum medelam deposcimus; quia putruerunt et corrupte sunt cicatrices nostre, et non est in nobis sanitas. Attende, Domina, et uide dolores uulnerum animarum nostrarum, quia tibi reuelamus causam nostram cum fiducia. Te enim inestimabilis benignitatis feminam et uenerandam matrem esse cognoscimus ex eo, quod tu mundum hunc immundum et lubricum impolluto calle transisti; et adhuc inter peccatores degens, tanta ante Deum sanctitate fecundaris, ut sola solio Regis eterni immediate approximare merueris.

2. Tu peccatorem, quantumlibet fetidum, non horres, non despicis; si ad te suspirauerit, tuumque interuentum penitenti corde flagitauerit, tu illum  a desperationis barathro pia manu retrahis, spei medicamen aspiras; foues, nec deseris, quousque horrendo Iudici miserum reconcilies. Famosum huius tue benignitatis testimonium est per te restauratus gratie Theophilus  , ac toti mundo despectum materno affectu amplecteris. Nec mirum, o Domina, si tam copioso misericordie oleo tui cordis perfusum est solarium, cum illud inestimabile opus  misericordie, quod predestinauit Deus ante secula in redemptionem nostram, primum in te a mundi artifice sit fabricatum. Quando enim placuit gratie superne, ut 688 habitaret in nobis, a quibus diu elongata fuerat; tu sola inuenta es digna, ut in tua uirginali aula Rex regum et Dominus dominantium, a regalibus sedibus ueniens, primam sibi mansionem inter filios hominum eligeret. uere beneplacitum fuit Deo habitare in te, quando ex ipsa illibata carnis tue substantia, quasi de lignis Libani, architectura ineffabili, domum sibi edificauit Dei Sapientia: suffulsit eam septem columnis argenteis, ac reclinatorium aureum in ea collocauit. Hi sunt septem spiritus Dei; et hec est unica illa Saluatoris femina [al. anima], in qua sola quesitam in omnibus requiem  inuenit, atque in eius sinum omnes thesauros suos absque mensura transfudit. Bene Spiritui sancto in te complacuit, o Maria, cum diuinis adeo mysteriis uterum tuum consecrare dignatus est. Ipse est enim ignis consumens, qui sanctissimam animam tuam totam inflammauit, se ipso atque splendore diuine maiestatis impleuit, tuumque uterum ineffabili modo fecundauit; fecitque ut Deum et hominem clausa conciperes, clausa pareres, et post partum uirgo permaneres.

3. Iam ergo uterum tuum, Domina, uelut sacratissimum Dei uiui templum totus mundus ueneratur, quia in eo salus mundi initiata est: ibi decorem indutus est Dei Filius; ac preelecte sponse sue Ecclesie formosus in stola candida exsultanter occurrit,  desideratum diu osculum preelegit [fort. porrexit], ac predestinatas [al. preordinatas] a seculo nuptias uirgo cum uirgine prelibauit. Ibi ruptus est paries inimicitiarum, quem inter celum et terram protoplastorum inobedientia construxerat. Ibi confederata sunt terrenis celestia, et obuiauerunt sibi in osculo pacis, quando in unam eamdemque personam concurrerunt diuinitas et humanitas: factumque est nouum illud super terram, ut esset Deus homo, et homo Deus. Ibi magnus Eliseus in mensuram suscitandi pueri sese contraxit. Ibi Antiquus dierum preelecto Filio suo tunicam induit polymitam. Ibi Rebecca, futurorum prescia, magnificandi filii manibus pelliculas hedorum circumdedit,  et colli nuda protexit. Ibi enim, cooperante gratia Spiritus sancti, Filius a Deo Patre hereditandus in omnibus gentibus, diuine maiestatis potentiam similitudine carnis peccati cooperuit; et quasi absconditus est uultus eius in infirmitate: unde nec reputauimus eum. Ibi [fort. add. diuini] consilii prouidentia inescatus est hamus, qui ad extrahendum serpentem antiquum in hoc mare magnum de celo traiectus est. Inde egressa est armilla aurea, ut perforaretur maxilla Leuiathan, ut euomeret mortuos non suos, quos ab origine mundi secure deglutiuerat.

689 4. Hortus deliciarum nobis est sacratissimus tuus uterus, o Maria; quia ex eo multiplices gaudii flores colligimus, quoties mente recolimus  quam magna multitudo dulcedinis toti orbi inde affulsit. Hortus conclusus tu es, Dei Genitrix, ad quem deflorandum manus peccatoris nunquam introiuit. Tu sanctorum areola aromatum a celesti consita pigmentario, uirtutum omnium speciosis floribus delectabiliter uernas: inter quorum pulcherrimos trium in te miramur excellentiam. Hi sunt quorum odore suauissimo totam domum Domini reples, o Maria, uiola humilitatis, lilium castitatis, rosa caritatis. Merito de Dei [fort. tali] areola flos ille speciosus pre filiis [fort. floribus] paradisi electus est, super quem requieuit Spiritus Domini. Et cui te assimilabimus, Mater pulchritudinis? uere paradisus Dei tu es, quia lignum uite mundo protulisti, de quo qui manducauerit, uiuet in  eternum. Fons uite, qui ex ore Altissimi prodiit, de medio uentris tui exsiliuit, atque in te [fort. leg. atque inde] in quatuor capita sese dispergens [fort. dispertiens] ad irrigandam faciem arentis mundi emanauit, letificans ciuitatem Dei. Omnis enim qui biberit ex eo, non sitiet in eternum; et erit plus quam paradisus hic, de cuius aqua si quis biberit, sitiet iterum. O quanta mundo contulisti, que tam salubris aqueductus esse meruisti! O lampas luculentissima, quantos letificasti, quando splendore Dei illustrata desideratum illud lumen, quo inuenta est drachma decima, sedentibus in tenebris et umbra mortis protulisti! Te nimirum ille diuini epithalamii precentor a longe intuitus est, cum in admirationis  uoce ita prorupit: Que est ista que progreditur quasi aurora consurgens, pulchra ut luna, electa ut sol, terribilis ut castrorum acies ordinata?  Sicut aurora ualde rutilans in mundo progressa es, o Maria, quando ueri Solis splendorem tante sanctitatis iubare precucurristi, ut uere diens salutis diem propitiationis, diem quem fecit Dominus, a tua claritate initiari dignum fuerit. Felix aurora felicis diei nuntia exstitisti: talis dies talem auroram diei decuit. Et recte quidem aurore implesti officium. Ipse enim Sol iustitie de te processurus ortum suum quadam matutina irradiatione preueniens, in te lucis sue radios copiose transfudit, quibus potestates tenebrarum, quas Eua produxerat [al. induxerat], in fugam conuertisti: atque ita desideratum  cunctis gentibus Solem mundo inuexisti.

5. Tu pulchra ut luna diceris, eique non immerito compararis. Illa enim omnium astrorum sola soli simillima, et candore uenusta argenteo ceteris in celo premicat sideribus: tu uero [al. ueri] Solis imago expressissima, inter millia astrorum Deo assistentium uirginali puritate in celo gloriosa prefulges. Illa enim transfuso in se solari lumine noctem nostram illuminat: tu uirtutum tibi a Deo inditarum magnificis exemplis ad imitationem tui nos prouocas, sicque noctem nostram illuminas. Qui enim uias tuas consectatus fuerit, non ambulabit in tenebris; sed lumen uite inueniet. Tu ergo pulchra es ut luna: imo et pulchrior luna, quia tota pulchra es, et macula non est in te , neque uicissitudinis  obumbratio. Tu electa es ut sol; ille, inquam, Sol solis conditor. Ille enim electus est ex millibus uirorum: tu electa ex millibus feminarum. Ille electus ex omnibus que sunt: tu electa ex omnibus que per illum sunt. Tu terribilis ut castrorum acies ordinata. Quid enim? An non horruerunt principes tenebrarum, quando uiderunt preter morem armatura omni fortiore instructam contra se procedere feminam, feminam fortem et ad bella doctissimam, cuius ensis super femur suum propter timores nocturnos? In circuitu eius acies ualidas spiritualium uirtutum suo se inuicem ordine tuentium; siquidem ordinatione perseuerat dies: sed et innumerabilium beatorum spirituum militiam ad ministerium tanti Principis delegatam fuisse nullatenus  ambigimus; utpote qui custodirent lectulum Salomonis gratissimum , ac prouiderent, ne preparatum eterno Regi hospitium alienus hospes inuaderet. Nimirum timor 690 et tremor uenerunt super eos, ita ut dicerent: Ecce plus quam Eua hec. Castra Dei sunt hec, fugiamus Isrelem. Tu ergo, bellatrix egregia, primo eum qui primus omnia supplantauit, expugnare uiriliter aggressa es. Tu et spiritum elationis Eue uertice humilitatis complosisti: quam in te ita respexit Dominus, ut ipsius merito super omnes choros Angelorum te sublimari dignam estimauerit [in manuscriptis: Tu enim spiritum deuotionis ea uirtute humilitatis compressisti, qua omnem Angelorum altitudinem ascendere meruisti]. Nunquam enim super omnes Angelus glorificata  ascendisses, nisi prius infra omnes homines humiliata descendisses. Tu et ardorem uetite concupiscentie uirtute castitatis in tua carne uirginea eatenus exstinxisti, ut is in cuius conspectu nec astra munda sunt, tante munditie carnem tuam iudicauerit, ut etiam sue diuine puritati agglutinari non despexerit. His ergo primariis ducibus tenebrarum a te fortiter expugnatis, omnis ante faciem tuam spiritualium nequitiarum militia in fugam conuersa est.

6. Gloriosa dicta sunt de te, Dei Genitrix. Sed adhuc locus est tue laudationi: adhuc in tuis laudibus omnis lingua balbutit. Non enim sunt loquele, neque sermones in omni natione que sub celo est, quibus amplitudo glorie tue ad plenum ualeat explicari.  O magna, o pia, o multum amabilis Maria! tu nec nominari quidem potes, quin accendas; nec cogitari, quin recrees affectus diligentium te: tu nunquam sine dulcedine diuinitus tibi insita pie memorie portas ingrederis. Et nunc sequimur te, o Domina, ex totis precordiis uociferantes ad te: adiuua  imbecillitatem nostram, aufer opprobrium nostrum. uides hanc tunicam pelliceam, que nos circumdedit. Tunica Eue parentis nostre hec est, quam ad nos olim misera illa transmisit, et superuestiuit carnem filiorum suorum, sicut diploide, confusione sua. De manu quippe ipsius duplicis mali semen terra nostra suscepit et concepit, et peperit nobis spinas et tribulos iniquitatis in anima, calamitatis in corpore, ac per hoc mortem utrobique. O infelix hereditas! o dira humane carnis infirmitas! usquequo patiemur te? Multum dorsa nostra incuruasti, quia grauis es ualde, et diu te sustinuimus. Multum minuisti nos ab Angelis, equo et iumentis insipientibus cequasti; nimis inualuisti, que nonnisi morte Filii Dei sanari potuisti. Nimis super nos te extulisti, quando et  usque ad eum qui super omnia est, incaute ascendisti.

7. Et quis liberabit nos a corruptela huius miserrime pellicule? Gratia Saluatoris nostri Filii tui, o Maria, qui ut infirma nostra tolleret, sponte infirmatus est: et ut mors mortis nostre ipse fieret, innocens pro peccatoribus mortuus est. Et quis tam idoneus, ut loquatur ad cor Domini nostri Iesu Christi, ut tu felix Maria, que in secretissimis amplexibus amantissimi Filii tui recubas in meridie sempiterno, eiusque familiarissimo colloquio cum plena cordis letitia perfrucris? Loquere, Domina, quia audit Filius tuus; et quecumque petieris, impetrabis. Inuoca bonum nomen eius super nos, ut eruamur a uetusta hac lepra carnis et spiritus. Exsurge  [manuscripti, exsuge, omisso exinanitura] uirus hoc mortiferum exinanitura, quod de pomi sui reliquiis Eua nobis propinauit, quando succi noxialis gustu ebriata est, et reliquias dimisit paruulis suis. Utinam poculum suum ebria illa totum ebibisset, non item in nos diffudisset [manuscripti, aut totum ebibisset, aut totum effudisset]. Te igitur, Domina, exorante, omne iugum nostrum computrescat a facie olei diuine misericordie: renouetur, ut aquile, iuuentus nostra; ut noui, noua uoce, nouum canticum, nouis ciuibus aggregati, illic ubi noua sunt omnia, iubilum sempiternum celebrantes in cymbalis iubilationis, concinamus. Tollatur crassa nebula ab oculis nostris, ut reuelata facie gloriam Domini speculantes, in immensum illud pelagus diuini luminis absorbeamur  a Domini Spiritu; ac Deo nostro in uinculis caritatis astricti, unum cum ipso efficiamur [alias, unus cum ipso spiritus efficiamur]. Prestet hoc nobis tuo interuentu, o Maria, Filius tuus iehsu Christus Deus et Dominus noster, cui laus et gloria, et gratiarum actio in sempiterna secula. Amen.






691 ITEM DE BEATA MARIA uIRGINE SERMO. Aue, Maria, gratia plena, Dominus tecum . 

 1. Miraculum fuit quod uirgo peperit: mentis clamor, uirginis amor; uirtutum zelus, uitiorum  fuit occasus. uirgo sanctissima, que Saluatorem genuit, peperit et aluit, que iugiter eius adhesit  lateri, que comes indiuidua nullo fere abfuit itinere, que intenta pre ceteris inuigilauit uerbo et operi eius, sola Saluatoris actuum insignia operum opera, melliflua predicationis genera inaudita, contra mundum et peccatum, et tartareum zabulum, diuine seueritatis acerrima eloquia, quo eis diu interfuit, specialis uidit, secretius audiuit, citius agnouit, propensius retinuit, et Apostolis aliisque discipulis luculentius edidit, diligentius retulit, melius indidit, fidelius tradidit. Hinc est quod de ea legitur in Euangelio: Maria autem conseruabat omnia uerba hec, conferens in corde suo . Hinc in eius laudibus legitur: Multe filie congregauerunt diuitias, tu sola supergressa es uniuersas . Licet enim in  parabolis loqueretur ad turbas, licet omnia Apostolis nota faceret ut amicis: quedam tamen credendum est, pre ceteris Matrem suam quemadmodum dilexisse, ita etiam propensius erudisse, quedam ei secretius intimasse, frequenter eam ad montem myrrhe, et ad colles thuris sublimasse, in cellam uinariam occultasse; sui, prout nouit et uoluit, gloriam deificam, et supercelestem reuelasse notitiam. Unde Ioannes in Apocalypsi: De throno, ait, scilicet de Maria, procedebant fulgura et uoces et tonitrua : quia Maria mater Filii Iesu Christi parabolas, enigmata, legalia et mirifica gesta, dicta, opera auidius ebibit, fidelius credidit, sincerius luculentiusque aliis  edidit.

2. Hec Maria a natura reuerenter conseruata, et a lege diligenter uenerata, a gratia clementer est preelecta; quia sic prefatis sua iura sigillatim reddidit, reddendo sibi subdidit, ut honoris uicem omnibus impenderet, et insuper momenti quiddam superadderet. Natura siquidem illi summe uirginitatis florem; lex soli uirginee fecunditatis honorem; gratia diuine maternitatis pre ceteris decorem, ac spiritualis matrimonii diuinissimum reseruauit odorem. Natura, quod suum est, illibatam uirginem seruando: lex, reuerenter eam ab aliis distinguendo: gratia, uirginitatem sine semine fecundando. Natura, rebus loquendo non uerbis, dum in ea integritatem seruaret, et de ea  Deus nature intonaret, dicens ad serpentem: Inimicitias ponam inter te et mulierem, et inter semen tuum et semen illius : lex, dum eam ab aliis distinguendo clamaret: Mulier que suscepto semine peperit, immunda erit septem diebus ; gratia, in eo quod dictum est, Aue, gratia plena, Dominus tecum, benedicta tu in mulieribus, et benedictus fructus uentris tui . Natura huic detulit, dum terra sine germine pareret in principio; lex, dum rubus arderet sine incendio; gratia, dum sine semine pareret uirgo. In hac enim habitauit Pater et Filius ut creator in mundo, imperator in regno, paterfamilias in domo, pontifex in templo, sponsus in thalamo. Prius enim Altissimus sibi eam quasi mundum specialissimum  creauit, quam in iustitia et sanctitate coram ipso fundaret, et fluentis sapientie irrigaret, et celestibus desideriis, instar scilicet eris sublimaret: et igne dilectionis accendendo illustraret. Hinc in eius mente tanquam in quodam firmamento solem posuit rationis, et lunam scientie, et uirtutes tanquam stellas speciei omnimode: solem, qui lucem diuine cognitionis faceret; lunam, que cum stellis noctem actionis splendidam redderet. Et merito Domini est terra, quia sic super maria fundauit eam. Creato igitur mundo, uolens uisitare regnum, imperauit angelo.

3. Missus est igitur angelus Gabriel a Deo. Spiritus sanctus, inquit, superueniet in te, et uirtus Altissimi  obumbrabit tibi . Ita Paterfamilias domum intrauit, in quo carnis habitum suscepit, quam obtulit Deo Patri pro salute generis humani. In ara crucis sacrificium, quasi pontifex in templo suum peregit sacerdotium: sed quia oportebat pati Christum et resurgere, et ita intrare in gloriam 692 suam, oportebat ad gregem propriis reportari humeris ouem centesimam, oportebat populum qui ambulabat in tenebris, lucem magnam contemplari; mundum predicationis sue, et miraculorum nouitate irradiauit. Descendens itaque de Patre luminum Speciosus forma pre filiis hominum, indutus stola candida, in uestitu deaurato, tanquam sponsus de thalamo processit ad publicum. Inerat sol in sidere, oriens in uespere, artifex  latuit in opere: opus, dum Regi prepararetur; uesper, dum in tanta sublimitate humiliaretur; sidus, dum tanquam stella illustraret fines orbis. Artifex igitur eam ornando, oriens de ea nascendo, sol mundum ab errore conuertendo, et eam aliis in exemplum prebendo.

4. De Genitrice Dei cum talia et tanta referantur, pauca rei pretio nobis tamen esse uidentur. Hec est enim scala, rubus, arca, sidus, uirga, uellus, thalamus, porta, hortus, aurora. Hec est enim scala Iacob, qui quando caput in lapide posuit, Angelos ascendentes et descendentes uidere meruit. Scala ista duodecim gradus habet inter duo latera. Dextrum latus est contemptus sui usque  ad amorem Dei: sinistrum, contemptus mundi usque ad amorem regni. Ascensiones huius duodecim humilitatis gradus. Primus est odium peccati, secundus est fuga delicti; tertius, metus odii; quartus, in omnibus his subesse Creatori; quintus, obedire meliori; sextus, obtemperare compari; septimus, obsequi inferiori; octauus, subesse sibi; nonus, finem suum iugiter meditari; decimus, opera sua semper uereri; undecimus, cogitationes suas humiliter confiteri; duodecimus, per omnia ad manum, ad nutum, ad libitum Domini moueri. Per hos gradus ascendunt Angeli, et sublimant homines: sic disponuntur in corde ascensiones, sensim proficiendo, et pedetentim ascendendo sic in domo Patris lucidas percipiunt  mansiones. Hi sunt duodecim Apostoli, qui sequuntur in eremo uestigia Iesu Christi.

5. Rubus, qui uisus est ardere sine sui incendio, uirginem significauit concepturam de Spiritu sancto absque uirginitatis sue detrimento. Rubus, ad quem non est Moyses ausus calceatus accedere , uirginem docuit sine maritali opere mirabiliter parere. Traditio Hebreorum uisionem in humili arbusculo asserit traditam, ne populus occasione aliqua laberetur ad idololatriam. In humili uirguncula mirabilis nobis exhibita est uisio, in qua nullimode fornicationis uel minima fuit occasio. Fornicatio siquidem triplex est. Alia est humana quedam est mundana, nonnulla est diuina. Humana fit illicito actu; mundana, peruerso  affectu; diuina, scelerato cultu. Prima peccatur in proximum; secunda, in se ipsum; tertia in Deum. Prima facit carnis immunditiam; secunda, mundi concupiscentiam; tertia, idololatriam. Maria contra hec tria singula adhibuit remedia. Contra carnis immunditiam, uirginitatem; contra mundi concupiscentiam, perfectam humilitatem; contra idololatriam, perfectam caritatem. Fuit enim Maria mundissima carne, humillima corde, deuotissima mente.

6. Arcas duas fuisse legimus in ueteri Testamento: unam arcam, diluuii; aliam, Testamenti. In Nouo autem Testamento tres fuerunt alie. Prima arca est Ecclesie, secunda, gratie; tertia, sapientie. Licet enim prima ueteris Testamenti in typo  fieret prime Noui; et secunda in typo precesserit secunde Noui: tertia uero sicut excellenter omnibus est dissimilis; ita nulli penitus est comparabilis. Siquidem arca Ne significauit arcam Ecclesie: arca federis, arcam gratie, sanctitatem scilicet Marie. Per sapientie arcam intelligimus humanitatem Iesu Christi sanctissimam. Hanc enim merito arcam sapientie decet nuncupari, in qua omnes thesauri sapientie et scientie sunt absconditi ; sapientie, inquam, excellenter, in qua habitauit omnis plenitudo diuinitatis corporaliter. Arca etiam Ne significauit arcam gratie, excellentiam scilicet Marie. Sicut enim per illam omnes euaserunt diluuium: sic per istam  peccati naufragium. 693 Illam Ne, ut diluuium euaderet, fabricauit: istam Christus , ut humanum genus redimeret, sibi preparauit. Per illam octo anime tantum saluantur: per istam omnes ad eternam uitam  uocantur. Per illam paucorum facta est liberatio: per istam humani generis saluatio. Illa centum annorum fabricata est spatio: in ista omnium uirtutum fuit perfectio. Illa facta est de lignis leuigatis: ista de uirtutibus edificata est consummatis. Illa superferebatur aquis diluuii: ista non sensit naufragia ullius uitii.

7. Triplex quidem diluuium est. Primum facit aquarum inundatio; secundum, uitiorum incursio  tertium, tribulationum oppressio. Primum igitur est aquarum, secundum, culparum; tertium, oppressionum. In primo periclitati sunt homines; in secundo, uirtutes; in tertio, uoluptates. Primum quis naufragium patitur, deinde in penarum diluuium peccator inducitur, in tertium deinceps penarum infernalium retruditur. Sic infernus hic incipit, alibi perficitur, cum anima uitio, caro supplicio atteritur. Per arcam uero Ecclesie euadimus a primo; per arcam gratie, a secundo; per arcam sapientie, a tertio. Siquidem per arcam Ecclesie uitiorum fit exstinctio; per arcam gratie, uirtutum reparatio; per arcam sapientie, summi boni delectatio. Fit enim in Ecclesia peccatorum confessio, in confessione remissio, et uitiorum exstinctio: sic enim  facta est inter Deum et homines reconciliatio: deinde data uenia, subsecuta gratia, uirtutum fit insertio. Hanc sequitur iustitie perfectio: huic autem succedit arcanorum celestium contemplatio. In hac autem inuenitur quedam celestis suauitas et intima etiam dulcedo, et perfecta boni et perseuerans dilectio.

8. Triplex ergo est diluuium: unum, iniquitatum; aliud, aduersitatum; tertium, calamitatum. De primo per Nahum dicitur: In diluuio pretereunte consummationem faciet . Ac si diceretur: Si diluuium uitiorum super hos ceperit abundare, nolite de illis desperare; quia super quos inundare permitto iniustitiam, super illos faciam abundare gratiam. Hinc dicitur per prophetam: In caritate  perpetua dilexi te, ideo attraxi te miserans . Diluuium ergo prius ueniet, et Dominus tunc consummationem faciet: quia Dominus electos suos innumeris lapsibus et uitiorum incursibus permittit ad tempus affligi et humiliari, omnem remouens presumptionis elationem; postea ab eo incipiunt sublimari: sic in eis nutriens perfectam dilectionem. Hinc est illud propheticum: ueniens usque Babylonem, et ibi liberaberis; ibi redimet te Dominus de manibus inimicorum tuorum ; et illud Isaie: Ad punctum in modico dereliqui te, et in miserationibus magnis congregabo te . Consummationem ergo Deus faciet preeunte diluuio, quia de profundo uitiorum suos Deus uiriliter  erigit, quos ponit in uirtutum culmine, et illustrat contemplationis radio. De secundo dicitur in Cantico canticorum: Aque multe non poterunt exstinguere caritatem, nec flumina obruent illam . Hinc per Psalmistam de his qui aduersitatibus franguntur, et tentationibus succumbunt, dicitur: In diluuio aquarum multarum ad eum non approximabunt . De hoc quoque diluuio Deus suos eripit, iuxta illud Apostoli: Per multas tribulationes oportet nos introire in regnum Dei ; item: Fidelis Deus, qui non patietur uos tentari supra id quod potestis, sed faciet cum tentatione prouentum, ut sustinere possitis ; et in Osee: In tribulatione sua mane consurgent ad me ; et Psalmographus: Multe tribulationes  iustorum, et de omnibus his liberabit eos Dominus . De tertio dicitur in Iob: Apprehendet eum quasi aqua inopia, nocte eum opprimet tempestas . Primum igitur diluuium est uitiorum; deinde, diluuium tribulationum; deinceps, diluuium miserie et tenebrarum. Primum est peccati; secundum, mundi; tertium, inferni. Pisces primi sunt oblectamenta; secundi, iniqua tentamenta; tertii, perpetua tormenta. Hinc in Euangelio de bonis piscantibus, uitia calcantibus, tentamenta superantibus, eterna tormenta uitantibus, dicitur: Elegerunt bonos in uasis suis, malos autem foras miserunt . Arce uero gratie gratias referimus, 694 quia per eam, scilicet Mariam et eius Filium, utrumque diluuium euasimus.

 9. Arca quoque testamenti typum tenet sancte Dei Genitricis. Illam fecit Bezeleel; istam condidit Emmanuel. Bezeleel Oliab in opere socium habuit: et uirgo quoque uirginum condita, preelecta, preseruata, preparata, et ornata per Spiritum sanctum et eius omnipotentem Filium fuit. Bezeleel interpretatur Umbra Dei; Oliab, Protectio mea: prior ille Spiritus sancti, iste uero typum tenet Filii. De illo dicitur ad Mariam in conceptione Filii beatissimi: uirtus Altissimi obumbrabit tibi ; item ad Ioseph: Noli timere accipere Mariam coniugem tuam; quod enim ex ea natum est, de Spiritu sancto est . Iste uero ad Patrem clamat in Psalmo: Protege me a facie impiorum qui me afflixerunt ; item de eodem: De uentre  matris mee tu es protector meus; item: Tanquam prodigium factus sum multis, et tu adiutor fortis . Bezeleel ergo cum socio arcam Testamenti fabricauit: sancta quoque Trinitas uirginem sibi sanctificauit, ac templum sanctissimum consecrauit, hospitiumque mundissimum sibi preparauit, thalamum quoque de quo sponsus pre filiis hominum speciosus ad publicum procederet, decenter preornauit. Neque enim Pater abesse potuit, ubi Spiritum et Filium cooperari uoluit. Quecunque enim Pater facit, hec eadem similiter et Filius facit. Neque enim Filius potest a se facere quidquam, nisi quod uiderit Patrem facientem . De Spiritu quoque legitur in libro  Psalmorum: uerbo Domini celi firmati sunt, et Spiritu oris eius omnis uirtus eorum . Apostolus quoque de tribus personis ita: Ex quo omnia, per quem omnia, in quo omnia, ipsi gloria . Pater ergo in consecratione uirginis exhibuit claritatem; Filius, humilitatem; Spiritus sanctus, caritatem. Pater lumen exhibuit rationis; Filius, cinerem humiliationis; Spiritus sanctus, oleum dilectionis. Pater exhibuit potentiam; Filius, sapientiam; Spiritus sanctus, omnium uirtutum gratiam. Pater, auctoritatem contra peccatum; Filius, humilitatem contra mundum; Spiritus sanctus, caritatem erga Deum et proximum. Filius, carnis mortificationem; Spiritus sanctus, compunctionem; Pater celestium contemplationem. Filius docuit  eam diuina operari; Spiritus sanctus, amare et amari; Pater, celestia contemplari. Filius eam erudit, Spiritus eam prouehit, Pater eam perficit. Filius eam purificat, Spiritus eam pacificat, Pater eam honorificat. Hec dicens, opera uel dona Trinitatis non diuido, sed fideliter inseparabilia assero. Sicut enim in essentia unitas, ita in operatione identitas.

10. Arca uero Testamenti de lignis Sethim facta est; et Maria de spinoso et hispido Iudeorum populo et arido procreata est, qui utique spinosus detractione, hispidus superstitione, aridus fuit unctione diuine gratie. Unde spinosus spineam coronam Regi suo exhibuit, et in eum sicut ignis in spinis exarsit. Sethim enim interpretatur Spine. Aliter Eua spina, rosa Maria. Reuera Eua spina fuit, que  et uirum suum ad mortem pupugit, et posteritati sue peccati aculeum infixit. Unde Apostolus: Per unum hominem peccatum intrauit in mundum, et per peccatum mors; et sic in omnes pertransiit . Ligna uero sancti Patres fuerunt, qui licet in radice aruissent arboris, spem tamen certissimam habentes in aduentu Saluatoris, tanquam peregrini et incole in hoc mundo habitabant, tanquam nichil habentes, et omnia possidentes . Castigabant cum uitiis et concupiscentiis corpora sua, euntes ibant et flebant mittentes semina sua . Unde quidam ita: Conuersus sum, inquit, in erumna mea, dum configitur spina . Ad commendationem uero gratie sue, et ad destructionem humane sapientie, Deus de femina, sed  uirgine, descendente de spinosa Patrum origine, dignatus est carnem assumere, ut similem simili redderet, contrarium contrario curaret, pestiferam spinam euelleret, peccati chirographum potentissime deleret. Humilitas per sexum femineum commendatur, gloria uirginis et maiestas opitulatur, peccatum gratia eiicitur. Eua ergo spina fuit, Maria rosa exstitit: Eua spina, uulnerando; Maria rosa, omnium affectus mulcendo. 695 Eua spina, infigens omnibus mortem: Maria rosa, reddens salutiferam omnibus sortem. De liquore spinei corticis fit encaustum unde scribitur: de carnali mente tua fluxus nascitur concupiscentie, qui in ipsa et in Adam peccatum actuale, in posteris originale transfudit. De hac  uero Apostolus ita clamat: Littera occidit, spiritus autem uiuificat . Ac si diceret: Per unum hominem mors, et per unum hominem resurrectio mortuorum: et sicut in Adam omnes moriuntur, ita et in Christo omnes uiuificabuntur . Maria autem rosa fuit candida per uirginitatem, rubicunda per caritatem: candida, carne; rubicunda, mente: candida, uirtutem sectando; rubicunda, uitia calcando: candida, affectum purificando; rubicunda, actum carnalem mortificando: candida, Deum diligendo; rubicunda, proximo compatiendo.

11. De lignis uero Sethim condita est arca , in qua thuribulum, manna et uirga sunt recondita: quia licet Maria de patrum natura per  peccatum uitiata duceret originem, preelecta tamen per Spiritum sanctum et preseruata ad purum, Deum nobis obtulit et hominem. Thuribulum sacrosanctam carnem significat Saluatoris, que aurea dicitur; quia nullius passa est detrimentum pudoris, Agnus scilicet sine macula, qui peccatum non fecit, nec inuentus est dolus in ore eius , de quo per propheticum dicitur eloquium: Ecce puer meus electus, posui super eum spiritum meum . Carbones thuribuli, sunt opera Iesu Christi. Carbones isti aliquando mortui, quandoque uero sunt ignei; quia in Saluatore nostro nunc propria tolerabat humanitas, nunc propria faciebat diuinitas. Ignis in carbone, diuinitas est innocens in opere. Ignis in prunis, euidens est indicium diuinitatis.  Carbo mortuus, in presepe iacens: igneus, demonia expellens. Mortuus, in Aegyptum fugiens: igneus, uendentes et ementes columbas de templo eiiciens. Mortuus, dormiens in naui: igneus, imperans uentis et mari. Mortuus, subditus parentibus:  igneus, quatuor satians hominum millia de septem panibus. Mortuus, ad puteum Iacob rogans potum: igneus, circa Iericho illuminans cecum, et sanans leprosum. Carbo erat mortuus, dum a diabolo tentaretur: igneus, dum ei ab Angelis ministraretur. Mortuus, in proditione discipuli: igneus, in filio Reguli. Sopitus, ante presidem: igneus, circa Tyberiadem. Sopitus, dum ei Herodes illuderet: igneus, dum mortuorum suscitator magnificus fieret. Sopitus, dum ei acetum cum felle mistum propinaretur: igneus, dum ab eo decem leprosi mundarentur. Sopitus, dum a Iudeis se absconderet; sopitus dum cum publicanis et peccatoribus ederet: igneus, dum ambularet super undas; igneus, dum ex aqua facto uino letificaret conuiuas. Sopitus, iacens in cunabulis:  igneus, fulgens in miraculis. Sopitus, ante tribunal presidis: igneus, in filia Chananitidis. Sopitus, in cruce: igneus, in monte. Prune ergo mortue erant humanitatis opera: ignite, diuinitatis miracula.





646 IN PARABOLAM DE uILLICO INIQUITATIS SERMO. Indignus Bernardo nostro. Est Bernardi alterius monachi Cluniacensis. 


 PROeMIUM AD MATTHAEUM EPISCOPUM ALBANENSEM.

Reuerendissimo domino suo MATTHAEO, uenerabili Dei gratia Albanensi episcopo, frater BERNARDUS utique suus, quidquid seruus domino, et filius patri.

Quod a Roma per dominum Seruulum carissimum nostrum Beluacensem abbatem Supereminentia magnitudinis uestre paruitati mee mandauerat, uidelicet quod ea, que super Euangelium de uillico iniquitatis Deus mihi dixisse donauerat, uobis transcriberem: etsi sero, nunc tandem  transmitto. Super hoc igitur queso uos in me pietatis et caritatis abundare uisceribus; quatenus et ignoscatis  mihi quod distuli, et emendetis uobis incorrectum quod obtuli. Auctoritati namque prudentie uestre reseruaui id corrigendum, et suppliciter offero. Et cultellum, qui uulgo Quinniens nuncupatur, habens manubrium de ebore, cum chartula mitto, quatenus imposturam, quam auulsione dignam adiudicaueritis, meo gladio succidatis. De cetero precor uestre pietatis abundantiam, ne in orationibus uestris obliuiscamini mei, qui sine obliuione uestri quotidie memoror, ubi propensius posco misericordiam Dei. ualete.


Homo quidam erat diues, qui habebat uillicum: et  hic diffamatus est apud eum, quasi dissipasset bona illius, etc. 

1. Huius sancti Euangelii lectio quante sit utilitatis, et in historia simpliciter ad litteram dicta, et moraliter expedita, prudens auditor aduertet, si aurem cordis apposuerit, et ex Deo est. Sic enim ueritas ait: Qui ex Deo est, uerba Dei audit. Qui subiungit reprobis dicens: Propterea uos non auditis, quia ex Deo non estis . Dicamus ergo: Homo quidam erat diues Quantum ad litteram nos id enarrare non conuenit: littera enim per se patet, cuius tamen utilis est narratio minus doctis, minusque capacibus ceteris sit exponenda. Homo quidam erat diues, etc. Homo ille, iste est de quo Apostolus ait: In similitudinem hominum factus, et habitu  inuentus ut homo. Qui quidem merito dicitur homo, quasi singularis. Unde propheta: Homo est, et quis cognouit eum?  Ac si dicat: Superexcellentiam eius quis enarrabit? Sequitur: Erat diues. uere diues, sicut scriptum est: Cum esset diues in omnibus, factus est pauper pro nobis, ut nos sua paupertate ditaret . Et item de eodem Domino dicitur: In dextera eius ignea lex ; in sinistra uero illius diuitie et gloria . Cui bene conuenit, erat; quia de eo dicitur: In principio erat uerbum, et uerbum erat apud Deum, et Deus erat uerbum . Qui  habebat uillicum. Reuera habuit uillicum et uillam; quia Domini est terra, et plenitudo eius : et ipse ait: Data est mihi omnis potestas in celo et in terra . Tamen in terra nichil uoluit possidere, sicut idem de semetipso ait - Non habet Filius hominis ubi caput reclinet : paupertatis nobis relinquens exemplum. Et tamen uillicum eum habuisse uideamus et uillam, hoc modo.

2. uilla est propria terrena possessio pluribus uestita colonis; per quod significatur terrena hec corporum nostrorum compaginatio, primo multis ornata uirtutibus, quasi multis inhabitata uiris. In hac sua uilla Dominus ad custodienda bona sua, que plura habuit, uillicum posuit interiorem hominem,  quem tante ualetudinis fecit, tanti decoris, ut ad imaginem et similitudinem suam formaret: tanteque potentie per sibi datum liberum arbitrium, ut in quamlibet partem boni maliue flecteretur. uillam etiam tantis muniuit presidiis, ut nullius ope preter solius eius, scilicet Domini, egeret contra quoslibet cuiuscunque impugnationis incursus. Posuit namque in ea murorum custodem prudentiam: defensorem, fortitudinem: dapiferum, temperantiam: iustitiarium ad tuenda iura, iustitiam. Isti quante fuerint sollicitudinis, quanteque strenuitatis in suis peragendis officiis, ex eorumdem propriis definitionibus uidetur, que sunt huiusmodi. Prudentia est cognitio rerum appetendarum et fugiendarum. Fortitudo est firmitas animi aduersus ea que temporaliter  sunt molesta. Temperantia est refrenatio cupiditatis aduersus ea que carnaliter delectant. Iustitia est reddere unicuique quod suum est.

697 3. Quomodo uero he uirtutes, quasi solertes uiri, in uilla sibi commissa officia sua compleant, audiamus. Prudentia custos familie suum sic facit officium, dicens: uigilate, quia nescitis qua hora Dominus uester uenturus sit: sero, an media nocte, an galli cantu, an mane, etc. . Scitis quia non corruptibilibus auro uel argento redempti estis de uana uestra conuersatione paterne traditionis, sed sanguine quasi Agni immaculati et incontaminati Iesu Christi Domini nostri . Non simus concupiscentes malorum, neque idololatre efficiamur  : auaritia quippe ipsa est idolorum seruitus . Neque fornicemur, sicut illi qui ceciderunt uno die uiginti tria millia: neque tentemus Deum, sicut qui a serpentibus perierunt: neque murmurauerimus, sicut qui perierunt ab exterminatore. Que omnia scripta sunt ad correptionem nostram, in quos fines seculorum deuenerunt . Fortitudo quoque sic suos hortatur in acie dicens: Estote fortes in bello, et pugnate cum antiquo serpente, et accipietis regnum eternum. Et item: Ne terreamini ab iis qui occidunt corpus, postea uero non habent quid faciant . Dominus fortis et potens. Dominus potens in prelio. Attollite portas, principes, uestras; et eleuamini, porte eternales; et introibit rex glorie  . Leo quippe rugiens circuit querens quem deuoret; cui resistite fortes in fide . Cum fortis armatus custodit atrium suum, in pace sunt omnia que possidet . Itaque uiriliter agite et confortamini, et omnia uestra in caritate fiant . Empti enim estis pretio magno: glorificate et portate Deum in corpore uestro , sicut portauit Apostolus dicens: Quis nos separabit a caritate Christi? Tribulatio an angustia? an persecutio? an periculum? an gladius? Certus sum quod neque mors, neque uita, neque presentia, neque futura poterunt nos separare a caritate Dei, que est in Christo Iesu . Temperantia uero sic sollicitat dicens: uidete ne grauentur corda uestra  in crapula et ebrietate, et curis huius mundi . Scriptum est enim: ue, qui potentes estis ad bibendum uinum, et uiri fortes ad miscendam ebrietatem . Sicut eger ad medicinam, sic ad sumendas dapes quisque debet accedere. Inter cetera enim sua mala Sodoma panis abundantia periit, ad Ierusalem Domino per prophetam dicente: Hec est iniquitas sororis tue Sodome, saturitas panis et abundantia . Hinc Apostolus ait: Multi ambulant post concupiscentias suas, quos sepe dicebam uobis, nunc autem et flens dico, inimicos crucis Christi: quorum finis interitus, quorum deus uenter est, et gloria in confusione eorum, qui terrena sapiunt . Esca uentri, et uenter escis, Deus autem et hunc et has destruet  . Nequaquam igitur in illis uoluptatem appetas, sed necessitati succurre. Iustitia autem sic uille iura tuetur, dicens: Quod tibi non uis fieri, alii ne feceris . Quia hinc Salomon ait: Pondus et pondus, mensura et mensura, utrumque abominabile est apud Deum . Et: Quecunque uultis ut faciant uobis homines, et uos facite illis similiter . Et sic implebitis quod Moyses ait: Iustus modius sit uobis, equusque sextarius . Itaque cum debeat tibi quidpiam frater tuus, et abstuleris pignus ab eo, ante solis occasum pignus restitue . Nisi abundauerit iustitia uestra plus quam Scribarum et Phariseorum, non intrabitis in regnum celorum  . Quorum legalis erat iustitia, oculum pro oculo, dentem pro dente , ultionem pro ultione. Nobis autem dicitur: Diligite inimicos uestros; benefacite his qui uos oderunt : neque malum pro malo reddentes, nec maledictum pro maledicto, sed e contrario benedicentes . Hinc Paulus ait: Nemini quidquam debeatis, nisi ut inuicem diligatis . Si esurierit inimicus tuus, ciba illum; si sitit, potum da illi: et hec faciens carbones ignis congeres super caput eius . Sic utique aio ego Iustitia, et uolo fieri.

4. In hac etiam uilla diues Dominus quasi ruricolas habuit, qui redderent ei fructus usurarios temporibus suis: qui sunt huiusmodi, bonitas, benignitas, modestia, mansuetudo, concordia, pax, patientia,  misericordia, caritas. Super hos etiam posuit ad custodiendum si deliquissent, qui accusarent, qui testificarentur; qui iudicarent, qui punirent. Conscientia quippe ipsa est accusatrix, memoria testis, ratio iudex, timor carnifex. Quod enim conscientia accusat, memoria testificatur: et quod ratio iudicat, timor excruciat, dicens, Dominus regnauit, irascantur populi; qui sedet super Cherubim, moueatur terra . 698 Ignis in circuitu eius exardescet, et in circuitu eius tempestas ualida . Et impiis dicet: Ite, maledicti, in ignem eternum, qui paratus est diabolo et angelis eius , ubi ignis est qui non tepescit; uermes qui non moriuntur, tortores qui non lassescunt: ubi nullus ordo, sed sempiternus horror  inhabitat.

5. uillam suam his aliisque tutoribus fortem tradidit Dominus uillico, pluribus plenam bonis; quibusdam corporis, multis propriis ipsius hominis interioris. Septem quippe sunt hec bona corporis: pulchritudo, fortitudo, uelocitas, libertas, sanitas, uoluptas, diuturnitas uite. Septem quoque sunt bona anime: sapientia, amicitia, concordia, honor, pietas, potestas, iucunditas. Preter hec propria, communia sunt multa data ruricolis; alia his, et alia illis. Bona enim sunt diuitum diuitie sue, ne eos paupertatis molestia frangat; bona pauperum, penurie sue, quibus castigantur, ne per incontinentiam defluant; fortium, fortitudo, ut ad bona opera conualescant;  debilium, imbecillitas, qua refrenantur, ne quod uelint malum perficiant; insipientium, sua simplicitas, qua humiliantur ne superbiant. Omnino quidquid in hac uita nostra fragilitas possidet, pius conditor, quantum in sua bonitate est, ad bonum nostrum nobis quotidie confert, scilicet uel ad correptionem prauitatis, uel ad profectum uirtutis. Sed  que ad usum accepimus uite, ad usum conuertimus culpe . ualetudinem corporum in usum consumimus uitiorum; bona mentis in usum expendimus uanitatis. Et hoc est quod dicitur: Qui diffamatus est apud eum, quasi dissipasset bona ipsius.

6. Opere pretium est scire quis diffamauerit uillicum, uel unde prodierit diffamatio. Petulantia ipsa  est, que disseminauit infamiam: que tunc dicitur infamare, cum non erubescit negligentiam suam declamare, sicut ibi: Nullum pratum sit quod non pertranseat luxuria nostra; coronemus nos rosis antequam marcescant, ubique relinquamus signa letitie nostre . Quippe hec talis locutio plane infamatio est. Fit autem triplici uoce, scilicet cogitationis, locutionis, et operis. Habet enim cogitatio uocem suam. Unde Dominus cogitanti Moysi ait: Quid clamas ad me?  Et Dauid ad Dominum: Cogitatio hominis confitebitur tibi . Habet et opus uocem suam. Unde Dominus ad Cain: Sanguis fratris tui clamat ad me de terra . Prodit autem infamia nostra ex his que fiunt aut contra naturam, aut contra legem,  aut contra consuetudinem. His tribus modis quidquid agimus, uertitur in peccatum. Et quia uillicus bona domini sui in hec dissipauerit, dictum est ei: Quid hoc audio de te? Redde rationem uillicationis tue; iam enim amplius non poteris uillicare. Illud non semel aut iterum, sed tertio iam comminatur Dominus uillico suo, uidelicet ante legem, sub lege, sub gratia; et per tres nuntios, per quos omnia sua nobis consilia dicit, id est, per hominem, per spiritum, per familiare mandatum. His Dominus secreta sua solet notificare, atque per hos aliis quibusque iubet: cum quibus ire solet timor, et modo iungitur illis, ferens ista tria que semper habere solet, clauam comminationis, radium cognitionis, uirgam doloris; ad incutiendum terrorem, ad uidendum errorem,  ad habendum merorem; incipientium, proficientium, perficientium. Nota quod in hoc facto cognoscitur mirabilis pietas huius Domini, qui non circumuenit seruum suum, sed ad reddendam rationem prius submonet eum, quam iudicet. Sic quoque uisus est Abraham dixisse, cum loqueretur ad eum de Sodomis: Descendam et uidebo per memetipsum si sic, ut rumor est, opere compleuerint . Et hic instruimur, non statim debere dari fidem quibuslibet uerbis; sed si sic est, ut dicitur, prius adhibere cautelam.

7. Sequitur: Quid faciam? Hec querimonia de premissa comminatione procedit. Sic utique quidam cum mortem sibi uenire de prope uident, se male uixisse scientes, timore perterriti, quid fecerint, uel  qualiter id emendare debeant, secum satis amarissime exquirunt, dicentes: Quid faciam? Fodere non ualeo, mendicare erubesco. Hec duo uerba in persona illorum loquitur, qui hec duo timent in penitentia; scilicet afflictionem corporis 699 et paupertatem: quorum alterum intelligitur per fodere, alterum, per mendicare. Ut enim sic moraliter dicam, fodere est sarculo compunctionis, et aratro confessionis in fructus bone operationis cordis nostri iugera dissulcare: quod facere propheta nos admonet dicens: Scindite corda uestra, et non uestimenta uestra . Et hinc est illud quod ait custos uinee de sterili ficulnea ad dominum suum: Dimitte eam et hoc anno, ut ego ueniens fodiam circa illam, et apponam  stercora . Sed hoc iste de quo hic agitur, primo facere pertimescens, ait: Fodere non ualeo. Contra quem recte per Salomonem dicitur: Piger propter frigus arare noluit; mendicabit ergo estate, et non dabitur ei . Qui enim nunc propter pauorem mentis, aut torporem macerare se per penitentiam et affligere negligit; cum sol iustitie in iudicio, uelut in estate, claruerit, queret requiem, sed non accipiet, quia propter illam operari bona contempsit.

8. Sequitur: Mendicare erubesco. Hoc igitur ad litteram tantum. Sunt enim quidam, qui erogando bona sua pauperibus culpas suas redimere uellent, et hoc cogitando pertractant: sed postmodum timentes ne egeant, erga egentes tenaces fiunt, et ab  eo quod mente conceperant, se suspendunt; precipue quia uident aliquos, qui sua se sic dedisse fatentur, et penitent: de quibus bene per Salomonem dicitur: Qui obseruat uentum, non seminat; et qui considerat nubes, nunquam metit . uenti nomine malignus spiritus, qui mentem tentationibus impellit; et nubis appellatione peccator exprimitur. Qui ergo attendit uentum, non seminat; et qui considerat nubes, nunquam metit: quia qui tentationes maligni spiritus metuit, et iniquorum lapsus conspicit, in bono opere nec exercetur, nec in iudicio quo consoletur inueniet, sed et nunc quoque uilescit. Propterea quamuis uillicus paulo ante dixerat: Fodere non ualeo, mendicare erubesco, penitens tamen subiungit quod sequitur: Scio quid faciam.  uidete quid facit timor, quippe perutilis domino suo. Ipse est qui quod dominus iubet, homines facere cogit. Certe iste uillicus hodie non dixisset: Scio quid faciam, si non timuisset. Sed timuit, quoniam illi subito timor adueniens, claua comminationis tales ei ictus impressit, dicens: Audi, miserabilis, audi, euigila tandem, quia hora est iam te de pigritia surgere. Si non amore, saltem timore euigila. Crux enim tibi duplex dura paratur: altera iam corporis, altera postmodum corporis et anime gehennalis. Cogita ergo cruciatus tuos, quos presentialiter medullitus senties iam in morte. Mors, inquam, ipsa est crux horribilis, ad quam quotidie festinas, et non attendis. uide quomodo mors te crucifigit. Crura distenduntur, manus et brachia  decidunt, pectus anhelat, ceruix languescit, labia spumant, oculi stupescunt, uultus horrescunt, facies exsudat, et morte tacta pallescit. Et hec utique que uidemus deforis, et que sentimus, leuia sunt ad ea que intus anima miserabilis iam pregustat. Nam sensus a corpore cito recedit: animam sua mors comitatur euntem. Qui autem cruciatus te maneant, audi quid Propheta de perditis dicat: Sicut oues, inquit, in inferno positi sunt; mors depascet eos . Et Iob: Transeunt, inquit, a frigore nimio ad calorem nimium . De quo et alibi dicitur: Quis poterit ex uobis habitare cum igne deuorante? aut quis habitabit ex uobis cum ardoribus sempiternis? 

 9. Hec audiens uillicus plane si timuerit, ne mireris. Et notandum quod timor iste quadriformis est; scilicet mundanus, seruilis, initialis, et filialis siue castus. Mundanus, qui facit recedere a malo pro euitatione pene. Seruilis, qui facit a malo abstinere pro euitatione pene, mali retinens uoluntatem. Initialis timor gehenne, de quo dicitur per Prophetam: Initium sapientie timor Domini . Filialis, de quo per eumdem dicitur: Timor Domini sanctus permanet in seculum seculi . In duabus his formis utilis est hominibus semper, in aliis minime. In initiali formaliter frendens, ut modo dictum est, ad uillicum uenit: propter quod ait: Scio quid faciam, ut cum amotus fuero, etc. Hec amotio nichil est aliud, quam hominis  interioris, id est anime et corporis, separatio. Et notandum quod, Scire, nos exponere non oportet, 700 quia ipsemet suum Scire, scilicet quid facere uelit, innotuit per hoc quod sequitur, dicens: Ut cum amotus fuero a uillicatione, recipiant me in domos suas. In hoc quod suum Scire exposuit, meminit pete dicentis:

Scire tuum nichil est, nisi scire tuum hoc sciat alter. 
uisus siquidem est minus hoc dixisse, scilicet qui sunt qui recipere eum debeant: quod tamen cum dixerat, in domos suas, succincte deprehenditur annotasse. Sunt namque qui homines recipiunt, quorum sunt domus celi et eterna tabernacula: et hi qui sint, Dominus ad discipulos suos loquens patenter ostendit in illis uerbis  suis, cum dicit: Sinite paruulos uenire ad me: talium est enim regnum celorum ; et alibi: Beati pauperes spiritu, quoniam ipsorum est regnum celorum . Ab his ergo necesse est emere regnum celorum, quorum est: uere necesse est, quia non habemus hic, ut ait Apostolus, manentem ciuitatem, sed futuram inquirimus . Et item de suis confidens: Scimus quod terrestris domus nostra huius habitationis dissoluatur, quod habemus ex Deo domum non manufactam eternam in celis . Hanc utique nos emere docet Dominus in subsequentibus dicens: Facite uobis amicos de mammona iniquitatis, ut cum defeceritis, recipiant uos in eterna tabernacula. Et  hoc in loco suo exponetur, sed non modo.

10. Sed uideamus quid sequitur. Conuocatis singulis debitoribus, etc. Memini me superius dixisse misericordiam, et ueritatem, et caritatem cum aliis multis, quasi ruricolas esse, et debere eas huic diuiti domino reddere suos effectus, quasi fructus operum suorum per manus uillici. Nihil ergo est aliud quod dicimus uillicum debitores domini sui conuocasse, nisi unumquemque in corde suo quid fecerit, uel quid fecisse debuerit, iuxta posse uirium suarum pertractasse. Quod quoties agimus, fere per omnia reos nos esse cognoscimus: precipue tamen in eo quod per caritatem largius erogasse debuimus; et in eo quod per penitentiam illis qui nos iniuriauerunt, condonasse perfectius debebamus. Et  hoc datur intelligi, cum huic questioni, scilicet: Quantum debes domino meo? respondetur: Centum cados olei. Per centum enim significatur perfectio; per oleum, misericordia. Est ergo sensus, Debeo centum cados olei: id est quod mihi iniuriantibus perfecta dimisisse debueram, non dimisi. Cui subsequenter adiungitur: Sede cito, scribe quinquaginta. Nouimus quod Sedere, humiliationem; Cito, festinationem; Scribere, firmitatem; Quinquaginta, penitentiam designat. Et super his conuenientia habemus exempla: sed quia satis est notum, non conueniet adducere; sed quid sibi uerba uelint, dicemus. Cum ergo dicimus: Sede cito, et scribe quinquaginta, idem est ac si quis dicat sibimetipsi aut proximo suo: Qui fateris te peccasse in misericordia,  humiliare cito, firmus permane in penitentia.

11. Deinde alii dixit: Tu uero quantum debes? Centum coros tritici. Fere eadem est hec questio, et responsio cum prima: excepto quod illa est de indulgentia, hec de caritate. Hic enim frumentum caritatem designat, quemadmodum superius per oleum misericordiam diximus designari. Hoc itaque huius questionis responsio nobis innuit, quod qui seculi huius substantiam possidemus, perfecte egentibus erogasse debuimus: quod si non fecerimus cum possemus, apud summum Patremfamilias debiti uinculo obligamur, sicut scriptum est: Qui habet substantiam huius mundi, et uiderit fratrem suum necessitatem habere; si clauserit uiscera sua ab eo, uere caritas Patris non est in eo .  Huius tamen obligationis nodus celeriter rumpitur, si bene perficiatur quod sequitur: scilicet, Sede cito, et scribe octoginta: id est humilia te  in obseruatione mandatorum Dei, et certa spe hereditatis eterne. De cado et coro dicant alii pro abundantia sensus sui quid senserint; ego super his nichil aliud dico, nisi quod unumquodque uas est ad mensurandum in suo genere: et hic significare possunt mensurate, id est discrete, debere agere penitentes; quasi sic occidant hostem, ne perimant ciuem, quoniam scriptum est: Si recte offeras, et non recte diuidas, peccasti . Recte offerimus, cum bono studio bonum opus agimus: sed non recte diuidimus, si discretionem habere in bono opere 701 postponamus:  quam qui dissimulat, etiam recte offerens, sicut beatus ait Gregorius, peccat .

12 Sequitur: Et laudauit dominus uillicum iniquitatis, eo quod prudenter egisset. Sunt qui mirantur unde hec laus processerit, cum non dicatur ad litteram persoluisse debitum, sed curtasse. Quod si quis egerit, attendat quod potius imitari debet uillicum, quam admirari. Seculariter enim prudenter egit, qui que reddere non potuit, ne super his argueretur furto, caute celauit, et secundum cuiusdam uerba dicentis: Si non caste, saltem caute :  et quod sibi perutile summaque prudentia fuit; quia apud quos reciperetur effecit, si amoueretur a uillicatione. Sed et altius loquar. Plane secundum moralem intelligentiam multa laude est dignus, qui relicto errore pristine conuersationis, diuiti Deo satisfaciens, redit ad gratiam. Et propter hoc eum dominus laudauit, quia siue hoc modo, uel hoc modo dicatur fecisse, prudenter egit. Nec moueat quemquam quod dicitur, iniquitatis: non enim ponitur hic eo quod operetur ad laudem, sed ad eorum qui audierunt tollendam desperationem, sicut Dominus testatur, ad Prophetam dicens: Multiplicate sunt infirmitates eorum, postea accelerauerunt. Non congregabo conuenticula eorum de sanguinibus, nec memor ero nominum eorum per labia mea .  Ad hoc enim Mattheus suum cognomen retinuit Publicanus. Hoc quod sequitur, quia filii huius seculi prudentiores sunt in generatione sua filiis lucis, dictum est nobis, ut secularium inutilem imitemur prudentiam, sicut Moyses ibi nos mystice docet, dicens: Cum egressus fueris ad pugnam, si uideris mulierem pulchram, et adamaueris eam, rades ei cesariem, etc., et erit tibi uxor . Et dictum est similiter ad magnam nostram erubescentiam, ac si dixisset nobis illud prophete: Erubesce, Sidon, ait mare . Grandis enim nobis debet esse uerecundia, quod filii perditionis promptiores sunt in appetendis malis, quam nos sumus in celestibus gaudiis, de quibus beatus Gregorius ait: »Qui celestis uite dulcedinem. in quantum  possibilitas admittit, perfecte cognouerit, ea que in terris amauerat, libenter cuncta derelinquit.«

13. Et ad hec incitamur cum dicitur: Facite uobis amicos de mammona iniquitatis, ut cum defeceritis, recepiant uos in eterna tabernacula. Bonus sermo et omni acceptione dignus, docens nos cum illis amicitiam iungere, qui nos possunt in eterna secum tabernacula collocare. Qui uidelicet sunt illi, nisi quos superius breuiter annotaui, paruuli et pauperes Christi? Quos quia Dominus amat, ipso teste qui ait: uos amici mei estis : ab his nos faciamus amari de eo, quod idem Dominus nos docuit dicens, de mammona iniquitatis. uile est pretium, sed emptio multa. Mammona namque diuitie nuncupantur, que dicuntur inique, non propter se,  sed propter iniquitatis effectum qui euenit ex se: sicut arbor illa que appellata est scientia boni et mali; non quod ullam haberet scientiam, sed quod tangentes eam contra preceptum, boni pariter et mali contingeret esse scientes. Hic satis ostenditur, quod ex facili possunt amici superni ciues haberi. Ex quorum amicitiis qui fructus nobis proueniat, ueritas subsequenter ostendit, cum dixit: Ut recipiant uos in eterna tabernacula. uidetur hic oriri questio in eo quod pauperibus attribuitur susceptio et retributio benefacientium sibi, cum donum solius Dei sit, ueniens ex eius multa miseratione et gratia. Que multum facile soluitur, si attendatur quod Dei Filius nostram carnem suscipiens factus est pauper  pro nobis; et id quod pauperibus erogatur, sibi factum fuisse dicat, et se retribuere benefacientibus: quod ibi testatur, ubi de paruulis loquens ait: Quecunque fecistis uni ex minimis meis, mihi fecistis. Esuriui, et dedistis mihi manducare; sitiui, et dedistis mihi bibere, etc. uenite ergo et percipite regnum, quod uobis paratum est ab origine mundi .

14. Sollicitemur ergo, fratres mei, sollicitemur pauperibus erogare consilio Domini. Sed quia interest pauperis et pauperis, quod Dominus ibi uisus est annotasse cum diceret: Beati pauperes spiritu; de paupertate talis facienda est distinctio, que designet quibus precipue debeamus largiri. Paupertas igitur alia naturalis, alia locuples, alia spiritualis.  Et huius diuisionis unumquodque membrum bifarie subpartitur, quod his pertractandum relinquimus, qui magna de minimis sciunt extrahere: preter quod hoc solum dicimus, quia naturalibus egenis et spiritualibus precipue manum misericordie porrigere monemur, uerbis Apostoli Pauli dicentis: Qui suis non prouidet, et maxime domesticis, fidem abnegat, et est infideli deterior . Sed quia nescimus hodie, quis ante Dei oculos dignus sit odio uel amore, demus his et demus illis iuxta eiusdem Apostoli uocem dicentis: Bonum, inquit, operemur ad omnes, maxime autem ad domesticos fidei . Et quia sunt qui petunt, sunt et qui uerecundantur; cum superest unde possit dari, demus utrisque. De petentibus enim Dominus ait: Omni  petenti te, tribue . De uerecundis beatus Augustinus super hunc uersum: Qui producit fenum  iumentis, et herbam seruituti hominum , dicit hoc modo: »Beatus,« inquit, »qui preoccupat uocem petituri .« De omnibus indifferenter Dominus ait: Date, et dabitur uobis ; et etiam illud: Date eleemosynam, et ecce omnia munda sunt uobis ; et iterum illud: Ignem ardentem exstinguit aqua, et eleemosyna resistit peccatis ; et hinc est illud: Conclude eleemosynam in sinu pauperis, et hec orabit pro te ; et bonus pater filio ait: Si multum tibi fuerit, abundanter retribue; si exiguum, et illud libenter impertire . Quod tam solerer omnia [an omnes?] agere studeamus, quatenus in eterna tabernacula recipi mereamur per Dominum Iesum Christum Saluatorem  nostrum, qui cum Patre et Spiritu sancto uiuit et regnat Deus, per omnia secula seculorum. Amen





702 SERMO In illud Sapientie, uII, 30, et uIII, 1: Sapientia uincit malitiam. Attingit ergo a fine usque ad finem fortiter, et disponit omnia suauiter. 





[NOTA.]

Non est Bernardi; sed, ut puto, Guiberti abbatis de Nouigento, qui in illum Sapientie locum habuit prolixum sermonem, ex lib. I De eius uita, cap. 16.

 1. Sicut sapientia sapor boni, ita malitia sapor mali dicitur. Clauus clauo expellitur: ita et praua bonis superuenientibus eliminantur. uirtute siquidem et Sapientia Patris, Mediatore Dei et hominum Christo Iesu crucem pro nobis subeunte, simul cum illo, secundum Apostolum, crucifixus est homo noster, ut destruatur corpus peccati . Quid ergo dixerim corpus peccati? Hoc merito dixerim, imaginem quam impegit et confregit lapis excisus de monte sine manibus: cuius caput aureum, et ceterorum membrorum fuisse describuntur quedam ex argento, quedam ex ere, quedam ex ferro, quedam ex luto et ferro . Caput est malitia, quam superius saporem diximus mali: unde et per aurum exprimitur, quo nimirum sapientia in Scripturis  designatur. Medium uero corporis, id est pectus et brachia, ex argento fuisse memorantur. Argentum est lucidum et sonorum: cuius sonoritas demulcet auditum, et claritas uisum oblectat. Unde per ipsum curiositas designatur, que in his duobus sensibus, uisu uidelicet et auditu, maxime uiget: quia per ipsos, utpote principaliores corporis fenestras, mors crebrius et leuius intrare consueuit ad animas nostras. Per uentrem autem et femora, ubi libido dominatur, designatur uoluptas: que ex ere fuisse describuntur, 703 quod similiter lucidum est et sonorum; quoniam eousque malitie rabies incanduit, ut flagitiosi et coinquinati homines, non  solum in spurcitia delectari, sed etiam in infamia consueuerint gloriari; utpote qui letantur cum malefecerint, et exsultant in rebus pessimis . Unde prauo suo exemplo corrumpunt et eos qui longe, et eos qui prope sunt: proximos uidelicet, mala conuersatione; remotos autem, mala conuersationis opinione: illorum oculis lucentes, istorum auribus insonantes. Tibie que molem sustinent corporis, ferree dicuntur. Squama squame coniungitur , et totam sustinet machinam peccati praua et more ferri indurata uoluntas. Quare enim peccas? Quia nescis quid facias? Absit. Quia cogeris ut facias? Absit: sed quia placet ut sic facias. Imbutum ergo et suffocatum ueneno diaboli uoluntatis desiderium, fomes sceleris, et uirus flagitii  solum est quod obturat aures, ut non audiant uocem incantantium, et uenefici incantantis sapienter. Per pedes, quorum pars quedam erat ferrea, quedam fictilis, opera signantur tenebrarum, quibus ad notitiam peruenitur hominum. Lutum et ferrum bene sibi inuicem non coherent. Per lutum, operum immunditia; per ferrum, mentis pertinacia designatur: que licet ad horam coniungantur, diu tamen coherere non possunt. Ducis siquidem in bonis dies tuos, sed in puncto descendes ad inferos .

2. Lapis ergo prius pedes comminuit: quia fortitudo et firmamentum nostrum iehsu Christus dat  denique uoci sue uocem uirtutis. Unde tonitruum uocis eius factum in uirtute, interiora concutit, et per timorem mentis pertinaciam frangit: deinde a uanitate seculi peccatore auulso, opera destruit per confessionem; bona consequenter desideria immittendo, et ea in bonis adimplendo sanat uoluntatem, atque sub iugo discipline obturando aures ne audiant sanguinem, claudendo oculos ne uideant malum, expellit curiositatem. Et sic ad ultimum sapiens et placens homo Deo, caput aureum statue confringit, dum saporem mali, quem malitiam diximus, a precordiis anime penitus auellit. Sapientia uincit malitiam. Cui enim Christus incipit dulcescere, profecto necesse est amarescere mundum. Est siquidem panis qui de celo descendit, habens  omne delectamentum et suauitatem saporis. Sapor est Patris per illam eternam et ineffabilem naturam: sapor est Angelorum per gratiam: sapor est noster per misericordiam.

3. uincit ergo, sed qualiter, uideamus. Attingit enim a fine usque ad finem fortiter, et disponit omnia suauiter. Sunt ergo inueniendi ad minus duo fines altrinsecus positi, quibus sapientia medians attingat utrumque. Queramus fines istos in parabolis euangelicis; illis uidelicet in quibus primum agitur de thesauro, quem qui inuenit homo, uendit omnia que habet, et emit agrum illum. Subiungitur postmodum de pretiosa margarita, quam negotiator inuentam comparat, uenditis omnibus que possidet. Demum agitur de sagena, que missa in mare, congregat  bonos et malos pisces . Similitudines istas diligentius perscrutemur, ut ex ipsis eliciatur proposita ueritas. Ager, de quo in prima agitur parabola, disciplina est Ordinis. Ager enim culta terra est, que, amputatis fruticibus et arborum radicibus exstirpatis, habilis est ad semen recipiendum, et fructum afferendum. Talis est disciplina Ordinis, que, auulsis peccatorum tribulis remotisque scandalorum occasionibus, digna est plane cui Deus emittat eloquium suum. In qua nimirum uerbum suum non est alligatum, sed ablatis impedimentorum obstaculis, per humiles et mites corde uelociter currit sermo eius. Hic est ager plenus cui benedixit Dominus , habens irriguum  superius, et irriguum inferius , fontes profecto Isrel, de quibus in ecclesiis Domino benedicitur. Hi sunt fontes Saluatoris: quorum alter est diuinitas, irriguum uidelicet superius; alter est humanitas, irriguum scilicet inferius. De fonte humanitatis aquas potamus confidentie; quia per ipsam accessum habemus ad Patrem, per confidentiam in fide ipsius: de fonte diuinitatis, aque prodeunt misericordie, cuius impetus letificat ciuitatem Dei, letantem in celis ad plenum, peregrinantem in terris, prout cuique diuisit Deus mensuram fidei. 704 De latibulis Prophetarum exsiliit Christus iehsu ad campos pauperum. Per merita sue humanitatis impertit et diuinitatis participium in premium. Dabit siquidem pacem nobis, transferendo  nos in arcanum sue diuinitatis; quia omnia opera nostra operatus est nobis in humilitate sue humanitatis. Si ergo nostram salutem operata est humanitas, quid operatur diuinitas? Nostram profecto delectationem, quia delectationes in dextera eius usque in finem .

4. Laborantes igitur in agro paupertatis duo habent irrigua, quibus cordium irrigatur ariditas, et terre nostre fructificat sterilitas. Absque harum aquarum refrigerio nulla sane adesset proficiendi possibilitas, sed deficiendi incumberet necessitas. Cum enim ad te reuersus consideras hinc exasperate potentiam maiestatis, inde exasperantis pertinaciam iniquitatis, nonne repente subintraret desperatio, nisi mediatoris Dei et hominum hominis Iesu  Christi incarnatio succurreret et passio? Superuenientibus autem seculi tribulationibus, et impugnationibus demonis, et eleuatis in planitie mentis tue tentationum procellis, nonne passionibus huius temporis succumberes, nisi future glorie spes subleuaret? Sicut ergo apud humanitatem Christi habes merita, de quibus confidens desperare non possis, ita apud diuinitatem sunt premia de quorum exspectatione possis in tribulationibus non solum respirare, sed et gloriari: quia nimirum fecit nobiscum misericordiam suam, non solum remittens debita, sed etiam promittens premia. Quid retribuam Domino pro omnibus que retribuit mihi? pro omnibus quidem que mihi ad conuersionem meam tribuit? In ipsa conuersione mea corpus meum et  animam meam retribuit, imo reddidit, imo me pigritante et renitente ipse a me extorsit. Ecce autem pro omnibus que ab initio conuersionis mee mihi tribuit, compunctionem uidelicet lacrymarum, deuotionem meditationum, consolationem in laboribus, delectationem in meditationibus; pro his, inquam, et innumeris aliis beneficiis, quid ei rursum retribuam? Qui totum dedit, quid ulterius impendere habeo? Calicem salutaris accipiam, et nomen Domini inuocabo  Quid est, Calicem accipiam? Anima mea desiderabit te in nocte, sed et spiritus meus in precordiis meis. Nomen tuum et memoriale tuum in desiderio anime . Nomen Saluatoris mei, fratres mei, carnis mee,  sanguinis mei, nomen a seculis absconditum, sed in fine seculorum reuelatum; nomen mirabile, nomen ineffabile, nomen inestimabile, imo eo mirabilius, quo inestimabilius, eo magis gratum, quo gratuitum: hoc, inquam, nomen non iam uiuente me labiis meis laudabo, sed iam non uiuente, me, uiuente uero in me Christo, sicut adipe et pinguedine repleatur anima mea; ut non solum exterioribus. sed et interioribus labiis inuocem nomen Domini. Quicunque enim non uocauerit, sed inuocauerit nomen Domini, saluus erit . Non solum autem nomen, sed et memoriale passionis eius semper sit in desiderio anime mee, ut passionis eius particeps efficiar, si quo modo agnoscere potero sicut et agnitus sum.

 5. Sic ergo calicem eius accipiam, quia monumenta passionis sue intra anime mee sinum, intra memorie mee cellas semper reuoluam. Aspiciam regem Salomonem in diademate, quo coronauit eum mater sua . Aspiciam eum ligatum, flagellatum, consputum, saturatum opprobriis, clauisque confixum. Aspiciam in huius deserto exsilii serpentem eneum, super columnam crucis exaltatum, ut serpentes, qui me mordent moriantur; quia nullus qui credit in eum peribit, sed habebit uitam eternam . Hec et alia patientis et morientis Domini mei memorialia memorie mee arctius commendabo, et ad os cogitationis reuocans ruminabo diutius, ut impinguer deuotius. Hec, inquam, crucis et passionis eius insignia  sint presentia, ut leua eius dilectionis, qua nemo unquam maiorem habuit, sit sub capite meo, ne uidelicet mens mea ad carnalia incuruetur desideria, donec dextera diuinitatis eius amplexetur me ; ut absorbeatur hoc quod mortale est a uita ; et mortale hoc immortalitatem, et corruptibile hoc induat incorruptionem . Leuam in hoc loco, humanitatem eius accipio; in qua nobis exhibuit 705 caritatem, ut diximus, qua nemo maiorem habet, ponens animam suam etiam pro inimicis suis. Dextera est diuinitas, qua desidero amplexari et circumdari. Tunc enim satiabor, inquit, cum apparuerit gloria tua : et, Adimplebis me letitia cum uultu tuo; quia delectationes in dextera tua usque in  finem .

6. Ceterum quantum dextera sinistre precellit, quantum uidelicet eterna caducis, incorruptibilia corruptibilibus, immortalia mortalibus; tantum necesse est precellere caritatem, quam nobis exhibiturus est in gloria sue diuinitatis, caritati quam nobis exhibuit in miseria sue humanitatis. Hanc enim et oculus uidit, et auris audiuit, et in cor hominis ascendit, non quam preparauit diligentibus se. Que tamen est illa caritas? Audi. Licet maiorem hac dilectionem nemo habet, ut animam suam ponat quis pro amicis suis : ipse tamen suam posuit pro inimicis. Cum enim adhuc inimici essemus, reconciliauit nos Deo in sanguine suo . Si hoc fecit homo, quid faciet  Deus? si hoc fecit pauper, quid faciet diues? si hoc fecit pro inimicis, quid faciet pro amicis? si hoc fecit in uia, quid faciet in patria? si hoc fecit in exsilio, quid faciet in palatio? si hoc fecit in terra, ubi sui eum non receperunt, quid faciet in celo, ubi ei omnes obediunt? Si quandoque suggestionibus diaboli, uel importunis carnis nostre clamoribus ad curam carnis in desideriis peragendam reuocemur, anxietates Christi, crucisque supplicium ponamus pre oculis, et confestim ipsa nos docebit experientia, quid senserit Apostolus cum dixit, uerbum crucis his qui salui fiunt uirtus Dei est : et, Mihi absit gloriari nisi in cruce Domini nostri Iesu Christi . Quare? Quia sicut fluit  cera a facie ignis, sic pereunt omnes immunditie a facie crucis. Dei siquidem infirmitas, nostra est fortitudo, et in stultitia eius facti sumus sapientes. Quia enim mundus non cognouit in sapientia Deum, placuit Deo per stultitiam predicationis saluos facere credentes . uerbum caro factum est, et habitauit in nobis . Caro factus est carnalibus, sicut spiritus angelicis spiritibus. Agnoscat eum caro in carne, homo in homine. Agnoscat, inquam, et imitetur, ut eum uidere mereatur in maiestate, quia per humilitatem pertinget ad sublimitatem. Si enim compatimur, et conregnabimus: si commorimur, et conuiuemus . Agnoscamus eum, inquam, secundum carnem, donec calcatis motibus carnis, et omnibus  exstinctis uel deuictis carnalibus desideriis, possimus dicere cum Apostolo: Et si cognouimus eum secundum carnem, sed iam non nouimus . Licet enim gloriosum sit uidere, uel in memoria habere, etiam secundum carnem, speciosum forma pre filiis hominum, magis tamen proponitur nobis caro eius ad medelam quam ad gloriam, ad necessitatem quam ad beatitudinem. Altera siquidem collata est beatitudo anime, cui nichil creatum sufficere potest, etiamsi, cum terra, celum possideret. Nec satiari potest eius cupiditas, donec eum habeat cuius imago est, qui solus potest implere angulos cupiditatis sue.

7. Sicut autem Mediator noster duas naturas, humanitatem  uidelicet et diuinitatem, coniunxit in una persona, ita singula eius opera ad hanc, siue illam necesse est pertinere naturam. Ad hanc siquidem miseria, sed ad illam pertinet potentia. Quidquid ergo miserie passus est, ex homine contraxit. Quidquid potenter operatus est, a Patre habuit. Humanitate igitur et diuinitate altrinsecus positis, duo habes media, Passionem et Resurrectionem. Illa est misericordie et miserie: ista est potentie. uis annuntiari inter pennas columbe, id est inter perfectos sancte Ecclesie, quorum uidelicet exemplo infirmi roborantur, depressi subleuantur? Dormias necesse est inter medios cleros, id est inter Passionem et Resurrectionem, hinc stipatus fructibus, hinc fulcitus floribus. Fructus ad passionem,  flores ad resurrectionem pertinent. Que seminauerit homo, hec et metet. Qui seminat in carne, de carne metet corruptionem . Seminauit uetus homo in carne, messuit postmodum corruptionem. Quam? Passionem Christi. Nisi enim uetus homo transgrederetur, nouus non pateretur. O profundum et inscrutabile redemptionis nostre consilium! uere diligentibus Deum omnia cooperantur in bonum . Domine Iesu Christe, si inobedientia 706 Ade cooperata est nobis in bonum, et tantum tamque mirificum bonum, ut tu fieres corruptibilis, tua obedientia in quod bonum nobis cooperabitur? Profecto, ut homo fiat incorruptibilis. Si seminantes in carne, tuam messuimus corruptionem,  seminantes in spiritu nostram metemus incorruptionem.

8. Omnium ergo temporum, que sub conuersatione ueteris hominis transegimus, fructus noster est passio Christi; cui debemus configurari, mortificationem eius circumferentes in carne nostra mortali. Unde sicut ab initio conuersationis, ita ab initio predicationis sue proposuit nobis penitentiam: Agite, inquit, penitentiam, quoniam appropinquauit regnum celorum . Magnam refectionem senserat, qui de fructu penitentie dicebat: Fuerunt mihi lacryme mee panes die ac nocte : et alibi, Cibabis nos pane lacrymarum, et potum dabis nobis in lacrymis in mensura ; et iterum: Potasti nos uino compunctionis .  Quare ergo non dixerim penitentiam messem uel fructum, que panis uocatur et uinum? Fructus iste amarus est, sed salubris; quia penitentia amara est quidem ad tolerandum, saluberrima autem ad conualescendum. Proinde fidelis anima que retro sunt obliuisci desiderans, et ad anteriora extendi, his fructibus stipari et roborari desideret: quatenus ipsis interpositis, ad secularia desideria carnisque illecebras non possit reflecti. Sicut autem temporalitatem uetustatis nostre recolentes, finem eius et fructum habemus penitentiam: ita eternitatem nouitatis nostre meditando precurrentes, quamdam gaudiorum sentimus fragrantiam, que merito floribus comparatur, quia uiso flore spes fructus concipitur, sicut et per horum pregustationem gaudiorum  certius animamur ad exspectationem futurorum. Quod enim non uidemus, speramus: unde et per patientiam exspectamus . Temporis ergo preteriti fructus est compunctio, eui futuri flos est deuotio.

9. Dormias ergo necesse est inter medios cleros, id est inter Passionem et Resurrectionem; inter fructum et florem, inter compunctionem et deuotionem. Qui sunt qui dormiunt? Qui flent, tanquam non flentes; qui gaudent, tanquam non gaudentes; qui utuntur hoc mundo, tanquam non utantur ; qui ut seductores, et ueraces, sicut qui ignoti, et cogniti, per ignominiam, et bonam famam , tam prospera quam aduersa huius uite transeunt, ac si non sentiant. Beatus siquidem  populus, cui etiam in hoc mundo relictus est sabbatismus. Qui dormit, expositus est, nullam sui curam gerens; et tamen quiescit. Ita et nos omnem sollicitudinem nostram in eum proiicientes , tam in aduersis quam in prosperis exponamus, tam per plana quam per aspera ducatui illius congratulantes: qui ideo inclinauit celos et descendit, ut reduceret nos in uiam rectam, ut de loco peregrinationis iremus in ciuitatem habitationis. Si hec uia ardua est et stricta, ne deficias, quia eo tutior et rectior est. Porro preuius tuus fortis et pius est, paratus utique in defectu tuo te sacris in humeris collocare, et te portare ad gregem; quia qui dux et Dominus tuus est, ipse etiam et asinus  tuus est. Issachar asinus fortis , et posteriora dorsi eius in pallore auri . Ipse dorsum nostrum, cui imponantur onera ceteris membris importabilia; sicut et hedus noster emissarius ipse est, cui imposita sunt peccata nostra , quia uere languores nostros ipse tulit, et dolores nostros ipse portauit . Hinc ergo in memoriam reuoluentes passionem Christi, omnia blandimenta mundi ut stercora reputemus, ut passionibus Christi conformemur. Inde spe tenentes firmiter gloriam resurrectionis, ne deficiamus, sed gloriemur in tribulationibus; quia passiones huius temporis condigne non sunt ad futuram gloriam que reuelabitur in nobis .

10. Ager ergo paupertatis merito plenus dicitur,  quem simul et uer decorat floribus, et autumnus replet fructibus. Cui merito Pater comparat Filium suum, dicens: Ecce odor filii mei sicut odor agri pleni . In quo nimirum omnis perfectio paupertatis, et uirtutum plenitudo superabundauit, ita ut de plenitudine eius omnes acciperemus . Cum enim diues esset, propter nos factus est egenus, ut illius ditaremur inopia . Ager iste aquis irriguus, floribus redolens, et abundans fructibus, thesaurum habet 707 in se absconditum, uidelicet continentiam carnis. Pretiosus siquidem thesaurus est possidere uas suum in sanctificatione et honore, non in passione desiderii, sicut gentes que ignorant Deum . Noli querere thesaurum hunc inter spinas  et tribulos secularis illecebre, nec in siluis ruditatis antique. Non enim in silua, sed in agro absconditus est. Queras in agro, ubi saturantur ligna campi, et ubi passeres nidificant: id est ubi incontinentes resipiscunt, dignos penitentie fructus facientes; prolem gignunt, non sibi tantum, sed et aliis proficientes. Continentiam tibi credas necessariam, ut Spiritus sanctus fiat in te fons aque salientis in uitam eternam. Aqua non sursum salit, sed desursum necesse est ut ueniat. Omne datum optimum et omne donum perfectum desursum est, descendens a Patre luminum . Ergo quod salit in uitam eternam, a uita eterna profecto descendit. Unde licet aqua desursum ueniat, nisi continentem et integrum  habeat conductum, sursum non redit, sed diffluit. Descendit in te Spiritus sanctus, uiuificauit animam tuam, ut in te saliat in uitam eternam. Continens necesse est ut sit corpus tuum, quatenus obtures aures tuas ne audias sanguinem, et claudas oculos tuos ne uideas malum ; ne gratia de superis tibi collata, per minus circumspectos sensus tuos foris effluat, spiritu tuo diffuso in uanitates et insanias falsas.

11. Nota, aliud esse continentem, aliud castum. Luxuriosus et castus sibi repugnant. Luxuriosi est motus sentire, et motibus consentire: casti est nec motus sentire, nec motibus consentire. Continens est in medio, utrobique sumens participium; cum altero commune habens motus sentire, cum altero  motibus non consentire. Iste existens in medio domus, deorsum luxurioso, sursum uero collatus pudico, etsi non in munditia carnis perambulat, tamen in innocentia cordis decantat misericordiam et iudicium. Iudicium, quod motus sentiat; misericordiam, quod motibus non consentiat. Iste nolens dimittere Angelum magni consilii incipiente aurora noue lucis, sed petens obnixe benedictionem perseuerantie, etsi non omnino priuari, claudicare tamen meretur altero pede . Quid sunt duo pedes? Motus sentire, et motibus consentire. Illud est naturale, istud est criminale. Licet ergo nondum ignorare possit prauos motus desideriorum, sed adhuc in ipso uigeat pes iste; per gratiam tamen superne benedictionis ita eneruatur in ipso pes  consensus, quatenus etsi ipse trahat, ipsi tamen inniti non possit. Non est omnino sine eo, quia cum repentina cogitatione concurrit multoties quedam delectatio: que tamen cum sentitur, gemitum magis quam consensum extorquet.

12. Inuento huiusmodi thesauro in agro paupertatis, ut in tuam thesaurus redigatur possessionem, uade et uende omnia que habes, et eme agrum illum. Quid est, uende omnia que habes? Abrenuntia omnibus que possides; exiens ad Iesum extra castra, ut portes improperium crucis eius quatenus tante humilitatis merito de nemore exiens, in quo inuolute sunt semite impiorum qui in circuitu ambulant , agrum quem prediximus possideas, in quo abiectis occupationibus curisque secularibus,  corpore composito, et corde dilatato, curras alacer uiam mandatorum Dei, que quidem desiderabilia sunt et dulciora super mel et fauum. Quare? Quia in custodiendis illis retributio multa . Plane multa, quia custodientibus ea debetur uita eterna. Unde ueritas: Si uis, inquit, uenire ad uitam, serua mandata . In hoc gradu continentie, in quo refrenas quod delectat, et quod non delectat operaris, magna tibi incumbit tribulatio; quia dum uoluntati tue repugnat ratio, bellum geritur intestinum. Noli ergo torpere, sed leues oculos tuos ad eum qui habitat in celis, a quo ueniet tibi auxilium, ut non solum permaneas, sed etiam glorieris in tribulationibus. Quod  tamen aliter non fit, nisi tibi sapiat Deus.

13. Queras ergo necesse est sapientiam, per quam tibi sapiat Deus, et mundus desipiat: que per pretiosam signatur margaritam; quam qui inuenit homo, uadit, et uendit uniuersa que habet, et emit eam . Utinam gustares et sentires quam dulcis est Dominus! utinam gustares 708 panem qui de celo descendit, habentem omne delectamentum et suauitatem saporis!  Profecto si quid haberes, uenderes, et comparares eam. Quid tamen habes uendere, qui omnia que possidebas uendidisti propter agrum paupertatis comparandum, in quo thesaurum, inueneras continentie? uide ne forte duplex sit possessio tua; una interior, altera exterior. Exterior est secularis  facultas, interior est propria uoluntas. Secularibus facultatibus abrenuntiasti, exiens ad Iesum extra castra huius seculi. Adhuc tamen rudis, et uetustatis tue tenebris obuolutus, proprie uoluntatis tue uitium non intellexeras, que profecto non relinquitur, quoties fit exterior abrenuntiatio. Citius enim et leuius relinquitur facultas, quam cupiditas amittatur. Unde Dominus non quoscunque pauperes, sed pauperes spiritu dicit esse beatos . Qui sunt illi? Non omnes utique qui habent, sed qui amant paupertatem.

14. Parum ergo omnino, imo nichil prodest exterior abrenuntiatio sine interiori uel comitante, uel subsequente. Propria siquidem uoluntas Deum impugnat, et aduersus eum extollitur. Ipsa est que  paradisum spoliat, et ditat infernum: que sanguinem Christi euacuat, et ditioni diaboli subiugat mundum. uide qualiter propria uoluntas aduersatur Deo. Nemo potest duobus dominis seruire . Non poteris obedire simul et diuine, et proprie uoluntati. Si enim uoluntas tua uoluntati diuine concordat, iam non propria uoluntas est, sed communis: non tantum est hominis, sed hominis et Dei. Ceterum uoluntati Dei ex debito creationis tue necessario es obnoxius. Quare? Quia sola uoluntas Dei causa est quare creauerit et recreauerit te Deus, sicut ait apostolus Iacobus: uoluntarie genuit nos uerbo ueritatis . Facies quod debes dum obedis ei. Debitum etiam uirtutis pensum fideliter persoluis, cum eius uoluntatem et habes in desiderio, et seruas in  obsequio. Ecce autem fallente diabolo et sensibus tuis seculo lenocinante, ad ea que foris sunt curiose egrederis, ad quorum delectationem dum proprie uoluntatis attraheris concupiscentia, quodammodo abrenuntias Deo, ac si abnegans diceres: Huc usque te colui, uoluntatem tuam feci, sed nullam in me deinceps habeas fiduciam, quia alii domino seruire, fidemque seruare proposui. Ecce proprie uoluntatis iniquitate abnegasti Deum tuum: sed necdum sufficit tibi ipsa negatio; quin imo impudentissimus predo subsequenter effectus, in possessiones eius uiolenter debaccaris, tam alimentis quam indumentis, que preparauit non contemptoribus sed seruitoribus suis, ad tante maiestatis iniuriam impudenter  abutens. Si in monasterio es, nichil comedis, nichil bibis, nullo indueris, quod prius non auferas: dumque de sacrario uictualia rapis, latrocinio sacrilegium iungis. Accedis tamen ad altare, et Dominicum corpus et sanguinem tractans, nichil in te criminale reperis: qui, si ueritas subtiliter indagatur, Deum negasse conuinceris, ac latro probaris ac sacrilegus. Sequitur tertium, quod grauissimum est: quem abnegasti, quem depredatus es, ad ultimum moliris occidere. Permanens enim in iniquitate tua, peccatum tuum uis esse impunitum, in quo Deum uis esse iniustum. Exigit enim iustitia eius ut unicuique reddat secundum opera sua . Qui enim Deum uult esse iniustum, uult Deum non esse Deum. Et qui desiderat non esse  Deum, nonne quantum in eo est, ipse Deum occidit?

15. Proinde qui uendidisti exteriorem possessionem tuam, ut absconditum in agro regularis discipline thesaurum continentie emeres, uade et uende interiorem proprietatem, longe profecto grauiorem ad relinquendum, et omnino perniciosam ad retinendum, ut pretiosam margaritam sapientie compares: quam qui inuenit, beatus si tenuerit eam. uis eam habere? serua mandata. Sic enim scriptum est: Concupisti sapientiam? serua mandata, et Dominus dabit illam tibi . Impende igitur obedientiam, et recipies sapientiam. Quomodo enim possumus Deo placere, aut ipse nobis sapere, si eius mandatis contempserimus obedire? Unde interroganti in Euangelio adolescenti, diuina continuo  mandata proponit seruanda , ostendens in nobis faciendam esse eius uoluntatem, 709 a quo eternam speramus retributionem. Propter quod dicit, Non omnis qui dicit mihi, Domine, Domine, intrabit in regnum celorum ; et alibi, Quid uocatis me, Domine, Domine, et non facitis que dico?  Hoc ordine debes progredi. Continere non potes in seculo? fuge seculum, et apprehende disciplinam, ubi profecto inuenies continentiam. Iugulatis postmodum per confessionem carnalibus desideriis, de uitiis anime poteris liberius iudicare, de quorum radicibus flagitiorum pullulant surculi, et in perfectum turpitudinis corpus excrescunt. Hec anime uitia, spiritualia nequitie uocat Apostolus , que parum discernere  poteras, dum carnalibus ocupabaris desideriis, et in eis que foris sunt delectabaris. Postquam ergo exteriorem delectationem amiseris, nisi senseris interiorem, diu stare non poteris. Que est illa? uisitatio sancti Spiritus. Hanc tibi auferri inuenies per propriam uoluntatem. uende eam, mandatis Dei diligenter obediendo, et pro ea inuenies uitam eternam. Dicit enim ueritas: Si uis ad uitam uenire, serua mandata .

16. Ecce habes continentiam, qua corpus tuum possideas in sanctificatione: habes sapientiam, qua Deo placeas in deuotione. Habes aliquid tibi, habes aliquid Deo: sed quid habes proximo? Quid est quod dicit Apostolus: Siue sobrii sumus, uobis;  siue excedimus, Deo?  Quibus loquitur? Proximo loquitur. Qui ergo excessum suum dat Deo, sobrietatem suam proximo, quid sibi retinet? Charitas non querit que sua sunt . Quare? Quia non est egena, et habet, et superabundat. Ita et tu necesse est habeas aliquid ad opus proximi, ut probes que sit uoluntas Dei bona, et beneplacens, et perfecta. Probas in te uoluntatem Dei bonam per continentiam; beneplacentem, per sapientiam: restat ut probes perfectam, per misericordiam: que quidem significatur per sagenam missam in mare, et ex omni genere piscium congregantem . Sagena siquidem misericordie per mare fraterne caritatis trahitur, et bonos et malos pisces, id est tam amaras quam  dulces affectiones contrahit, omnibus se conformans, et omnium in se tam aduersa quam prospera traiiciens flens cum flentibus, gaudens cum gaudentibus; que tandem ueniens ad littus, quando uidelicet de seruitute corporis huius liberabitur in libertatem glorie filiorum Dei, quidquid amarum, quidquid triste, quidquid aduersum est, destruet et exuet, cui nimirum erit letitia, et lux lucebit perpetua. Quod congregationem mare dixerim, non tibi uideatur absurdum: que nimirum flante aura tentationis, procellis turbationum multoties eliditur. In qua sunt quam plures qui ascendunt usque ad celos presumendo, et descendunt usque ad abyssos desperando: quorum anima in ipsis tabescente turbantur et mouentur sicut ebrii, et omnis sapientia,  imo conscientia eorum deuoratur . Sed licet mirabiles elationes maris, mirabilis tamen in altis Dominus : quia et si quandoque in naui dormire sustineat, nouit tamen surgere in tempore opportuno, et eo imperante fluctibus et mari, redit tranquillitas magna.

17. Ad inueniendos fines sapientie, ut proposuimus, tres posuimus parabolas euangelicas, easque, prout Dominus dedit, exposuimus: primam de thesauro, secundam de margaritis, tertiam de sagena. Iam uero deuicta tante caliginis densitate, patet quomodo Sapientia attingat a fine usque ad finem fortiter. Sane secundum quod processimus, sapientia quasi medium locum tenet, habens hinc continentiam,  inde misericordiam. Attingit autem modo ad istam, modo ad illam, fortitudinem utrimque ministrans. Luxuria siquidem impugnat continentiam, auaritia misericordiam. Luxuria flagitium est, auaritia spiritualis nequitia. Unde illud uitium corporis, istud anime. uide quia nullum est peccatum quod ita inquinet corpus, sicut luxuria. Omne enim peccatum quod fecerit homo, extra corpus suum est: qui autem fornicatur, in corpus suum peccat . Similiter super omne peccatum auaritia inquinat animam: unde et idolorum seruitus dicitur . Incuruat enim ad infima et egena elementa animam, que soli Creatori subiecta, ceteris rebus deberet preesse. Qui ergo perseuerant in  continentia, assultus sentiunt luxurie, sed apud sapientiam fortitudinem inueniunt resistendi. Per hoc enim quod eis sapit Deus, et gustare quandoque merentur quam dulcis est Dominus, illam infelicissimam et fetentissimam dulcedinem luxurie respuunt, et apud eum inueniunt refrigerium, cuius apud se habent desiderium. Similiter auaritia subuertere nititur misericordiam, et quasi sub specie boni res monasterii prohibet uendere pro necessitatibus infirmorum, ac si corruere debeat monasterium, si cura suscipiatur infirmorum. Sed quibus sapit Deus, non adeo sapit terrena substantia, quin infirmis compatiantur. Auaritia autem dum ingerit superfluitates, uult necessitates resecare: sed sagena misericordie, que fit ex filis compassionis, et impendit  caritatem in necessitatibus inueniendis, et habet discretionem in superfluitatibus reiiciendis. Dat itaque sapientia uirtutem et fortitudinem plebi sue; uirtutem contra auaritiam, fortitudinem contra  luxuriam: et tamen inter tot perturbationes, et inter tot angustias disponit, ut diligentibus Deum omnia cooperentur in bonum . Amen.





IN PARABOLAM EuANGELICAM DE DECEM uIRGINIBUS SERMO. 710 Est satis elegans, non tamen uidetur esse Bernardi. 


 Simile est regnum celorum decem uirginibus, etc. 

1. Sponsus Christus est, ad cuius uocem qui amicus est, stat et audit, et gaudio gaudet propter uocem sponsi. Huic nos despondit Apostolus, qui ait: Despondi uos uni uiro uirginem castam exhibere Christo . Timeo autem quod non possit hoc facere quod spopondit, id est animam nostram exhibere Christo uirginem, et uirginem castam. Castam addit, quia sunt quedam uirgines corpore, que cogitatione fornicaria deuirginantur, et suaueolentem uirginitatis florem libidinose affectionis pudore contaminant. Et he quidem fatuis quinque uirginibus designantur, quas non recte intentionis affectus infatuat. uirgo Christus est, et uirginis filius,  et uirginem coniugem uult habere. Tu si habeas angelicam, plus dico uobis, Christi matrisque sue gratiam, hilaresce, tripudia, et in amplexus Christi festinabunda gestiens, illud amatorium clama suspirans: Osculetur me osculo oris sui . Sponsa ergo es Iesu Christi; sed hoc tuum nomen diligenter attende. Sponse uel sponsi nomen ab eo quod est spondere grammatici deriuant. Dicuntur autem sponsus et sponsa, quia se sibi alterutrum spondent, ut nec ille, nec illa alteri nubat. Porro inter diem desponsationis huius interponitur aliquando breue spatium, aliquando et productum; et tamen definita ac denominata est dies, qua debeant conuenire: quod quidem sapienter atque utiliter statutum est, ut interim mutuus amor augeatur et  crescat, et impatiens desiderium cupite copule quo amplius differtur, ignescat; et quia iuxta Sallustium, cupienti animo nichil satis festinatur, diem dictarum nuptiarum properantius esse desiderent. Sic Iacob pro Rachel septennium a die desponsationis labore desudat, cubat sub dio, gelu alget, solibus uritur, nec tanti ac tam diuturni laboris amator uehemens cedit iniurie . Quorsum autem ista? Ut et tu si iam sponsa Christi es, ardeas amore, estues desiderio, anheles suspiriis, dum tardat dies copule concupite. Ait quidam,  »Palleat omnis amans;« ut pallor et macies sint amoris signa certissima. Quid tibi cum lautioribus epulis? quid tibi cum 711 uino? Non est hoc monachorum. Epulentur splendide ciues Babylonis. Si te uiderit ob amorem suum sponsus marcescere, si pallescere, si calescere impatienti desiderio, accelerabit copule diem, offeret oscula, iunget amplexus. O letam diem nuptiarum! o felicem sponsam tali coniugio! Carpe oscula, o beata sponsa, iunge amplexus, canta: Ecce quod concupiui iam uideo; quod amaui iam teneo: ipsi sum iuncta in celis, quem in terris posita tota deuotione dilexi .

2. Simile est regnum celorum decem uirginibus quas Rex celorum, si sibi cum lampadibus luminosis  occurrerint, in illum celestem thalamum intra asylum cubiculi introducet. Sed quid facimus, quia quinque sunt fatue, et quinque prudentes? Puto autem quod et plures, et prudentium numerum longe superet multiplicitas fatuarum: ceterum omnes, acceptis lampadibus, exierunt obuiam sponso et sponse. Exierunt. Unde exierunt? Plane de substantia et seculari conuersatione, iuxta illud: Recedite, exite inde, et immundum ne tetigeritis . Audit et Abraham: Exi de terra tua, et de cognatione tua, et de domo patris tui . Loth quoque de Sodomis exire precipitur, et retrospicere prohibetur, ne pariter cum Sodomitis ardentibus inuoluatur incendiis. Sed quid dixit ad angelum? Est ciuitas hic iuxta, ad quam possum confugere,  parua, et saluabor in ea . Numquid non modicum est, et uiuet anima mea? Ciuitas parua et iuxta, id est non longe a seculo, in qua Loth ardente Sodoma saluatur, monasterium est. Numquid non modica est respectu illius, que mundi latitudinem occupans, populosa ualde et malitiosa, cupiditatis et libidinis flagrat incendio? Eximus inde et ad paruam ciuitatem que iuxta est confugimus, ardentem cum ciuibus suis Sodomam relinquentes. Saluabor, inquit, in ea. Plane saluabimur in ciuitatula ista, si non respexerimus retro, si flammantis  Sodome, que iuxta iuste ardet, non nos apprehenderint, non nos incenderint fauille caduce. De hac Sodoma exierunt uirgines obuiam sponso et sponse: longe enim est a uirginibus flamma Sodomorum.

3. Exierunt autem cum lampadibus, lumbos habentes precinctos, et lucernas in manibus ardentes; ut et castitatis cingulum astringatur in corpore, et ad utilitatem proximi et gloriam Patris, lux exempli clareat in operatione. Sic Gedeon in lagunculis lampades occultans, sed in hora certaminis fractis uasculis demonstrans, repentina luce hostes terruit, et uertit in fugam . Terrentur enim principes tenebrarum uisa luce bonorum operum, quia stare ante lucem tenebre non possunt. Prudentes  enim uirgines acceperunt oleum in uasis suis cum lampadibus. uide prudentiam uirginum istarum. Sciebant noctem fore productam: et nescientes qua hora noctis sponsus ueniret, non contente oleo lampadum, etiam in uasis oleum sumunt; ut, si forte illud quod erat in lampadibus annichilaretur et deficeret, de eo quod in uasis reposuerant ad custodiam luminis, lampades implerent. Oleum in lampade, est opus bonum in manifestatione; sed dum uidetur a proximis claritas operis, dum mirantur et laudant, extollitur plerumque et assurgit elatus animus operantis; et dum in se et non in Domino gloriatur, lumen lampadis annullatur, et carens fomento congruo lampas, que coram hominibus clare lucet,  coram Domino tenebratur. Prudentes uero uirgines preter oleum quod in lampadibus habent, oleum aliud in uasis reponunt: quia nimirum sancte anime dum sponsi sui prestolantur aduentum, dum toto desiderio ei clamant quotidie, Adueniat regnum tuum , preter illa opera que proximis lucent ad Dei gloriam et uidentur, aliqua in occulto, ubi solus Pater uidet, opera faciunt; ut si forte illa, que conspicua et clara sunt, flatus humane laudis exstinxerit, oleum occulte conscientie suffragetur. Hec est gloria filie regis ab intus, dum plus de oleo quod in uasis conscientie dilucescit, quam de eo quod lucet de foris, gloriatur; periisse estimat omne quod cernitur, nec id dignum iudicat remuneratione, quod fauores hominum prosequuntur.  Latenter igitur que preualet, operatur, petit secretum, orationibus pulsat celum, fundit lacrymas testes amoris, et cum dilecto illo suo, suspirio gemituque fabulatur. 712 Hec est gloria, sed ab intus, sed inuisa, filie regis et amice. Hoc oleum fatue uirgines non habent; quia nisi ad nitorem uane glorie et fauorem hominum bona non operantur. Hoc oleum, in quo prudentes confidunt, in abditis conscientiarum uasculis reponunt.

4. Moram autem faciente sponso, dormitauerunt omnes et dormierunt. Dormiunt uirgines bone in Domino, et in Christi pectore dulce reclinatorium habentes, mane illud ultimum prestolantur. Mane,  inquit, astabo tibi, et uidebo . O quam iucundo interim sopore sopiuntur, quarum caro in spe requiescit, et in spe spiritus hilarescit!  Libet inter hec meminisse, quod sanctus Germanus pontifex Antissiodorensis Romam petens, cum Aeduam deuenisset, ad tumulum sancti Cassiani diuertit; quem proprio uocans nomine: »Quid, inquit, agis, frater carissime?« Et ille de tumulo - »Dulciter, inquit, in pace requiesco, et aduentum Redemptoris exspecto  .« Ecce prudentium uirginum somnus, quibus celicus dicit Spiritus: Ut requiescant a laboribus suis . Non autem hoc fatuis uirginibus dicitur, nec talis interim sopor earum. Neque enim a laboribus requiescunt, quarum caro uidet corruptionem, ut ingrediatur putredo  in ossibus earum, et subter eas scateat. Et hoc quidem caro. Anima uero sepulta in inferno quomodo dormit conturbata, que in tormentis posita aret siti, nec sperat guttam refrigerii, et resurrectionis diem et aduentum Iudicis male sibi conscia perhorrescit?

5. Dormitauerunt igitur omnes et dormierunt. Media autem nocte clamor factus est: Ecce sponsus uenit! exite obuiam ei. O clamorem prudentibus uirginibus omni modulatione, omnibus modulis dulciorem! Ecce sponsus uenit! Putas uox ista est Filii Dei, quam cum uenerit beata illa hora, omnes qui in monumentis sunt audient, et qui audierint uiuent?  Domine Iesu Christe, Fili Dei  uiui, da in illa hora auditui meo gaudium et letitiam, et exsultabunt ossa humiliata. Non timeam tunc, queso, Domine, ab auditione mala, quam audituri sunt quibus dicturus es: Ite, maledicti, in ignem eternum . Erit fortassis uox ista illius tubantis archangeli, in cuius uoce et in nouissima tuba Dominus descendet de celo . Canet enim tuba, ad cuius clangorem, ut Hieronymi uerbis utar, totus timebit mundus. Fragor igitur tube illius, dum tubabit angelus, dum expergiscentur homines, tartara etiam tenebrosa concutiet. Audient miseri qui ibi sunt, qui illo tenentur ergastulo, audient tunc, qui nunc audiunt et facere nolunt: Exite obuiam ei. Magnus quidem clamor: quoniam, ut Sibylla dicit  quando tuba  sonitum tristem dimittet ab alto orbe et Dominus celum aduocabit desursum et terram, discernere uolens populum suum ante se, et prudentes uirgines ab infatuatis separare; aduocabit celum desursum, ut uirtutes ille celorum de suis sedibus moueantur, et omnes Angeli cum eo ad iudicandum congregentur. Psalmista, Aduocabit celum desursum ; id est spiritus animasque iustorum, quibus ante dictum fuerat ut requiescerent tempus adhuc modicum, donec impleretur numerus fratrum eorum . Tunc celesti illa habitatione relicta, sancte ille anime suis corporibus reddite, tanto tutius, quanto  incorruptius gaudebunt. Tunc in momento, in ictu oculi, iuxta Ezechielem, in campo pleno ossibus, mortuorum ossa ad ossa, et nerui ad neruos, et iuncture ad iuncturas denuo colligentur ; quia surget corpus spirituale quod seminatum est animale : et resurgens a mortuis iam non moritur, mors illi ultra non dominabitur. Tunc in articulo, in diluculo diei illius, ueniente sponso, clamor magnus omnes excitabit dormientes, et clamabit uirtute magna et efficacissima: Exite obuiam ei. Exite, dormientes, et in occursum Iudicis festinate. Tunc plangent se omnes tribus terre. Tunc dicent montibus, Cadite super nos: et collibus, Operite nos . Exite de tumulis quos conscientie memoria non accusat, et uidete Iudicem  bene sibi conscii et boni meriti gaudentes.

6. Reprobos autem non tam uoluntas quam potestas Iudicis exhibebit, nec tam de monumentis exient quam trahentur. Merito dies illa, dies ire, dies calamitatis et miserie, dies tenebrarum et caliginis predicatur , in qua

713 Iudicii signo, tellus sudore madescet:
Decidet e celis ignisque et sulphuris amnis,
Tartareumque chaos monstrabit terra dehiscens  .
Ignis enim ante Dominum precedet, et inflammabit in circuitu inimicos eius , quos tunc instar Sodomitarum inueniet nudos et intectos. Sic enim resurgentes ignis et sulphuris imber inundans igniet et comburet. Erit tunc omnino miserabile uisu, quod incorruptibile et incremabile  corpus ardebit, nec interibit: comburetur, nec minuetur. Capillus enim de capite non peribit; quia nil corporis, quod incorruptelam induerit, uel incidi poterit uel aduri. Aspice Salamandram super ignitas et ardentes prunas illeso corpore gradientem. Porro asbestus lapis talis fertur esse nature, ut semel accensus inexstinguibiliter ardeat, igne lapidi inherente, nec tamen consumente  . Tali uero modo, ut opinor, ignis ille sulphureus inflammabit inimicos Domini. Iustos uero, sicut Babylonios tres pueros, non tanget omnino , nec contristabit, nec molestie quidquam inferet, cum reformabit Dominus corpus humilitatis nostre, configuratum corpori claritatis sue. Rogo, quid inter hec  erit mentis peccatoribus, qui nunc letantur cum malefecerint, et exsultant in rebus pessimis?  quid, inquam, animi tunc habebunt, ardentibus elementis, terra dehiscente, et hiatu terribili chaos demonstrante tartareum, consurgentibus mortuis, et Iudice illo, cui Pater omne iudicium dedit , cum omnibus Angelis celitus adueniente? Miserum me! dum hec cogito et scribo, cor timore palpitat, hument oculi, et tribularer nimium, si nescirem misericordias Domini.

7. uerum ad propositum reuertamur. Tunc surrexerunt omnes uirgines ille, et ornauerunt lampades suas, id est conscientias, cogitationibus accusantibus,  aut etiam defendentibus: Arguam te, inquit, et statuam te contra faciem tuam . Posuimus nos peccata nostra post dorsum nostrum dum hic uiueremus, et tanquam de actibus nostris nulla esset ante tribunal Christi facienda discussio, per negligentiam peccata multa obliuioni tradidimus. Sed quid ait? Statuam te contra faciem tuam; id est totam uitam tuam, quidquid cogitatu actuque peccasti, ante tue faciem mentis adducam: que cum omnia simul uideris, dicam: Hec fecisti et tacui. Sic fieri arbitror hora illa, tale iudicium fieri, ueritate, que Christus est, in cordibus singulorum iudicante. Heu! quanta tunc in mentem uenient, que nunc uel nulla putantes, inconfessa atque impurgata relinquimus! Quod metuens pius ac prudens rex Ezechias:  Recogitabo, inquit, omnes annos meos in amaritudine anime mee . Recogitabo, id est iterum cogitabo; ne aliquid forte oblitus sim, neque aliquid iniudicatum et indiscussum remaneat.

8. Ornant ergo lampades prudentes uirgines oleo, quod in uasis reposuerant: sed fatuarum uirginum lampades exstinguuntur, et quia tenebrarum opera fecerant, in tenebris remanserunt. Date nobis, inquiunt, de oleo uestro. Stulta petitio. uix iustus saluabitur , et uix etiam sanctis iustitie sue oleum sufficit ad salutem: quanto minus et sibi, et proximis? Ne, Daniel, et Iob, nec filium liberabunt: sed sicut anima que peccauerit ipsa morietur, sic anima que iustitiam fecerit, sola saluabitur  . Responderunt prudentes dicentes: Ne forte non sufficiat nobis et uobis, ite potius ad uendentes, et emite uobis. Tardatum est: iam enim nequaquam iustitie oleum uenumdatur. Iam Prophete et Apostoli, aliique doctores, qui hoc distrahere et habere uenale solebant, a tali mercimonio quiescunt, nec iam ulterius dicunt: Sumite psalmum, et date tympanum . Quid plura? Que parate erant, intrauerunt cum eo ad nuptias. uirgines ad nuptias intrant, quas introducet Rex in cubiculum suum: quia earum speciem concupiuit. Ibi de celesti cella uinaria promitur et propinatur uinum nouum, quod pariter bibet et monstrabit Filius hominis.

 9. Et clausa est ianua. Que ianua? Illa que nunc patet uenientibus ab Oriente et Occidente, ut recumbant cum Abraham, Isaac, et Iacob in regno celorum: illa que ait, Eum qui uenerit ad me, non eiiciam foras . Ecce quomodo patet nunc, que tunc in eternum claudetur. ueniunt homicide, et admittuntur; ueniunt publicani et meretrices, et recipiuntur; ueniunt sodomite, molles, adulteri, fures, et quicunque huiusmodi, et patens eis ianua non negatur. Multus enim est ad ignoscendum, prestabilis super malitia qualicunque et quantacunque. Tunc autem quid dicit? Clausa est ianua. Ianua pietatis et misericordie Christi, que nunc lacrymis,  gemitibus, suspiriis et precibus penitentium facile patet, clausa est. Nullius penitentia, nullius oratio, nullius gemitus amplius admittetur. Clausa est illa ianua, que Aaron post idololatriam recepit, que Dauid post adulterium, post homicidium admisit, que Petrum post trinam negationem non solum non  repulit, sed claues suas ei obseruandas tradidit. uigilate itaque, quia nescitis diem neque horam: quia uigilantibus et orantibus, non dormientibus et pigritantibus regnum celorum prestatur per Dominum nostrum Iesum Christum, cui est honor et gloria in secula seculorum. Amen.





NICOLAI CLARAE-uALLENSIS. SERMO IN FESTO SANCTI ANDREAE  .


Corde creditur ad iustitiam, ore autem fit confessio ad salutem .

 714 1. Et quietum studium, et attentum silentium, et tanta tanti uiri solemnitas monent, imo compellunt aliquid dicere ad ostendendum gloriam deitatis, gratiam apostolice dignitatis, confessionis uirtutem. Demus gloriam laudi eius, quem laudant omnes gentes, qui ministros suos et laudat, et laudabiles facit. Ipse est cui assistunt Angeli ad audiendam uocem sermonum eius: qui stellas uocat et dicunt: Adsumus: cuius manus extendit celos, qui fundauit terram super stabilitatem suam, qui graditur super fluctus maris, qui fecit mirabilia solus, in quem desiderant Angeli prospicere. Ipse est qui fecit omnia, et in omnibus que fecit, quecunque uoluit fecit. Huic seruire regnare est, qui seruiuit pro nobis dura et graui necessitate, et purpuram  sue diuinitatis cilicio nostre mortalitatis operiens, pauper et mendicus uenit in regionem nostram. Numquid non ludus uobis uidetur, Iudei, pagani, heretici, et omnis illa subsannantium, imo insanientium turba, cum dicimus Filium Dei carnem, mortem, clauos et lanceam tolerasse? Ludus profecto est, unde sic nobis luditur, ut uobis illudatur. Unicus ille Sapiens huius mysterii non ignarus, ludum istum eleganti sermone prelusit. Delectabar, inquit, per singulos dies, ludens coram eo in orbe terrarum . Lusit quippe coram Deo, cum carnem ex eius precepto suscepit; et in orbe terrarum, quia ad redemptionem orbis terrarum delectatus, per singulos dies in singulis Apostolis iucundatus, dum uni tradit regnum celorum, alteri de  pectore suo reclinatorium facit.

2. Et delicie mee esse cum filiis hominum. Putabam ego, Domine Iesu, quod delicie tue essent esse non cum filiis hominum, sed cum choris Angelorum, ubi diuinitatis gloria Thronis et Potestatibus admirandus superiorum oculos reuerberas naturarum; ibi lucem inhabitas inaccessibilem, et circumstantiam clarissimorum luminum tui luminis obtegis maiestate. Sed illa clementissima tua pietas, et benignitas adoranda, delicias suas dicit esse cum filiis  hominum. Isti sunt filii hominum, qui sperauerunt sub tegmine alarum tuarum, quos elegisti de plebe, quorum lauisti pedes, quibus tuum spiritum infudisti, qui fidem tui nominis quadrigis euangelicis per orbem quadrifidum portauerunt. Nota tamen quod dicit, non, 715 Cum hominibus; sed, cum filiis hominum. Ego puto homines ad ueterem hominem; filios hominum ad filium hominis pertinere, iuxta quam intelligentiam puer citharista sic intonat: Quid est homo, quod memor es eius? aut filius hominis, quoniam uisitas eum?  uidesne quia Deum hominis esse memorem, filium uero hominis se uisitare confirmat? Presumimus et speramus, quia faciet nobis misericordiam suam in conspectu filiorum hominum, si interim protegat nos  in abscondito faciei sue a conturbatione hominum. Igitur et Dominus noster, cuius schola est in terris; et cathedra in celo, ex his omnibus quos elegit et preelegit, Andream elegit apostolum, cuius solemnitatem et uocibus, et cordibus inclamamus. O dulcis Apostolus et primitiua uocatio Domini Saluatoris, qui in ipsum apostolicum chorum tanti prioratus insignitur fastigio! Non subterfugit nos, quia quodammodo tenerrimus est, et dulcior in cordibus fidelium, cuius passio tanta spiritus deuotione distillat, ut mentes audientium adipe et pinguedine replere uideatur. Unde non immerito in singularem auctoritatis arcem suscepta est, quam qui uiderunt scripserunt orbi, et ministri fuere sermonis. uocatio eius, uita eius et passio cognite sunt uobis: et nunc  quid superest ut a me amplius exspectetis?

3. uerumtamen mouet me lectio apostolica, ut aliquantisper de ea uestre reuerentie colloquamur. Ait enim: Corde creditur ad iustitiam, ore autem confessio fit ad salutem. Dicit enim Scriptura: Omnis qui credit in ipsum non confundetur. Tria proponuntur hic: et corde credere ad iustitiam, et ore confiteri ad salutem, et in illum credere, in quem qui crediderit non confundetur. Solum cor hominis capax est orationis et susceptibile mysteriorum Dei,  quod purgatum atque politum ipsam diuinitatis substantiam considerat: etsi non comprehendit, apprehendit tamen. Cor est in pectore, anima in corde, mens in anima, fides in mente, Christus in fide. Et hoc est, puto, quod dicit Apostolus, habitare Christum per fidem in cordibus nostris . Hoc igitur in meracissimam eliquatum est puritatem, cum omnia mysteria christiane fidei fide percipis inconcussa, nichilque est quod tibi dubitationem parit, licet non uideas rationem. Hec est consummata iustitia, perfecta ueritas, et uera perfectio, si tamen oris confessio subsequatur. Fides enim cordis sine oris fide, aut nulla est, aut parua, Saluatore dicente: Qui me erubuerit et meos sermones, hunc Filius hominis erubescet , etc. Et  propheta: Periit fides et ablata est de ore eorum. Non dixit, De corde; sed, de ore: quia nichil ualet fides cordis sine fide oris, nec fides oris sine fide cordis; cum ista iustitiam, illa donet salutem; quia salus a iustitia, uel iustitia a salute separari non possunt. Crede ergo et confitere; nichilominus confitere et crede: quia fides ad iustitiam, confessio fit ad salutem.

4. Et quandoquidem in hec deuenimus loca, et occasio confessionis se obtulit, reddendum est quod alibi promisimus, totumque conferendum quod de confessione sentimus. Patientes autem estote, et si forte protensius sermonem extendero, uos intendite que dicuntur, quia uestre utilitati proferuntur. uia enim est sine qua nemo uenit ad Patrem: quam qui perdidit, perdidit Deum. Cum enim de uitiorum  abysso disponis emergere, ad illum precipue sit refugium tuum, cui tua anima commissa est, quem imposuit Deus super caput tuum. Nec te moueat si illiteratus sit, uel indiscretus, quia hoc ipsum signum humilitatis est, que generat confessionem. Memento quia non est potestas, nisi a Deo. Super cathedram, inquit, Moysi sedent Scribe et Pharisei. Et tu attende non ad sedentem, sed sedem; cathedram, non personam. Quod si forte uel licentia eius ad alium transfugere permittatur, tu tamen prius ei reueles tui cordis arcanum: quia non est plena salus, si ille fugitur aut contemnitur, cui adherere, et quem honorare debueras. Quod si minus sufficiens tibi uidetur eius instructio, patet ad libertatem uia, ut coram  alio litterato atque discreto effundas cor tuum; reseruato illi priuilegio suo, cui tu tuam animam commendasti.

5. Nec tibi blandiaris, si grauiter peccanti leuior penitentia, uel a nesciente, uel a dissimulante dictatur, cum 716 in purgatoriis ignibus perficiendum sit, quidquid hic minus feceris, quia dignos fructus penitentie querit Altissimus. Licet autem non euaserit manus Omnipotentis, qui tibi non plene consulit, tibi tamen ratio magistra presidet, que te doceat tantum a licitis abstinere, quantum te memineris illicita perpetrasse. A uestibulo igitur huius sacratissime uirtutis omnes illos excludimus, quos ad confessionem uel timor cogit, quia extorta confessio non est confessio; uel aliorum accusatio trahit,  quia non est confessio, sed offensio; uel sui excusatio ducit, quia non est confessio, sed defensio; uel iactantia inanis rapit, quia non est confessio, sed illusio; et si que alie pestes sunt, que obumbratorio uelamine tanti sacramenti simulant sanctitatem. Cor in semetipso, et ex semetipso contritum et humiliatum, ad huius purificationis potest ascendere puritatem. Ostendam tibi unum iustorum iustissime confitentem. Queris quisnam sit? Psaltes Domini est. Dixi, inquit, Confitebor aduersum me iniustitiam meam Domino . Dixi, hoc est, in corde proposui, non coactus, non compulsus, sed spontaneus. Iniustitiam meam, ait, non alienam, aduersum me arguens et accusans. uides quia non timore alterius, uel ad alium accusandum, sed se  ipsum sanctus Domino confitetur. Pro huiusmodi confessione remittes tu, Domine, impietatem peccati mei. Pro hac orabit ad te omnis sanctus in tempore opportuno. Hec primum in corde germinat ad iustitiam, post hec in ore nascitur ad salutem.

6. Primus eius gradus est, cognitio peccati. »Initium salutis,« ait quidam, »notitia peccati .« In hac cognitione uidendum est quid egeris, quantis contumeliis affeceris corpus tuum, ambulans in passione desiderii, sicut et gentes que ignorant Deum, possidens uas tuum in immunditia et uilitate, non in sanctificatione et honore. Considerandum est etiam quid merueris; ignem scilicet illum, qui paratus est diabolo et angelis eius, et omnia genera penarum, que in illis penalibus locis  emulantur et crescunt. Inspiciendum uero quid amiseris, bona uidelicet illa que oculus non uidit, et auris non audiuit, nec in cor hominis ascenderunt, que preparauit Deus diligentibus se.

7. Horum igitur omnium consideratione perterritus transi ad penitentiam, ultricem uitiorum, altricem uirtutum. Peniteat te, quod tot et tantis flagitiis inuolutus, in luto fecis et miserie diutius iacuisti. Penitentiam agens corpus tuum contere, et furibundo carnis asello incentiuorum semina subtrahens, penitenda amplius non admittas, ne uulnus uulneri frequenter ingeminans, confringas ossa anime tue, que custodit in iustis Dominus: Unum ex his, inquam, non conteretur .  Nam hec duo ita sibi inuicem coniuncta sunt, ut quis se cognoscere non possit, nisi peniteat; et penitere non possit, nisi se cognoscat.

8. Sic ergo tibi cognitus, et in te penitens transuola ad tertium gradum, dolorem uidelicet cordis; et iam plantata erit iustitia plantatione illa, quam plantauit Pater tuus celestis. Dole igitur quia Creatorem offendisti, cuius legem celestia et terrestria preter te indefessa statione conseruant: et in tanta republica Dei tu solus peregrinus es, et imperatorie maiestatis decreta non curas. Surgat et acrior dolor, quod cum Creatore etiam Patrem offenderis, et illum patrem, qui tibi ministrat siderum cursus, fecunditatem terre, fructuum ubertatem. Accedat et acerrimus dolor, qui pertranseat animam  tuam quod tantum benefactorem contempseris, qui dolorem crucis sustinuit, ne dolores inferni amplius sustineres. Sic igitur in interiori homine iustitia germinante, surculus erumpat in arborem, et loquatur lingua quod scientia loquebatur.

9. Quartus itaque gradus est confessio oris. Hec pure facienda est: quia non est pars una peccatorum dicenda, et altera reticenda; neque leuia confitenda, et grauia diffitenda. Nec alter accusandus et ipse excusandus, sed cum iusto dicendum est: Non declines cor meum in uerba malitie ad excusandas excusationes in peccatis . Hec enim sunt uerba malitie, et grauis malitie, qua grauior uel peior uix esse possit. Confitendum est et humiliter, ut idem sit in corde, quod sonabit in ore. Sunt enim  nonnulli, qui narrare in confessionibus solent, que uel 717 argute litteratorio, et fortiter gladiatorio gessere conflictu, proh dolor! sub humilitatis pallio superbiam inducentes, et putantes se posse uitare oculos Iudicis cuncta cernentis. Nonne utique reges Saul et Dauid redarguti a prophetis Samuele et Nathan, dixerunt, Peccaui? et tamen Samuel audiuit, Transtulit Dominus regnum a te, et dabit illud emulo tuo ; et Dauid, Transtulit Dominus peccatum tuum, et non morieris . Quid est hoc, nisi quia quod Saul habuit in ore, non fuit in corde; et humilitas que in ore Dauid, exstitit in corde, etiam radiauit? Dicendum est et fideliter, ut in fide Ecclesie credat sibi peccata dimitti, quia Cain et Iudas pure et humiliter confessi  sunt, sed nequaquam fideliter: quia alter eorum desperans ad laqueum cucurrit ; alter illud grande scelus euomuit, Maior est iniquitas mea quam ut ueniam merear . Mentiris, latro, quia maior est pietas Dei quam queuis iniquitas: quia miserationes eius super omnia opera eius.

10. Sequitur quintus gradus, maceratio carnis, que ieiuniis, uigiliis attenuanda est; ne noua prurigine ad uoluptuosam reuolet prauitatem. Hec autem facienda est licentiose; quia quod sine licentia fit, uane glorie deputabitur, non mercedi. Occulte, ut nesciat sinistra tua quid faciat dextera tua. Discrete, propter debilitatem corporis, et multimodas infirmitates. Plerosque enim uidimus in principio conuersionis ita discretionis infregisse repagula, ut  laudum solemniis inhabiles redderentur, et apparatu deinceps lautiori diuturnis foueri temporibus indigerent. Iam sic illuminatus procedat ad sextum, qui est correctio operis. Prohibe ergo linguam tuam a malo, operare quod bonum est, et sensuales motus tuos continentie frenis infrena, et sic erit pax in terra carnis tue. Argue malos pro persona quam habes: et te presente iustitiam non sinas sepeliri. ueni ad septimum gradum: et hic est perseuerantia bonitatis. Et in hoc septimo uocabit te Dominus cum Moyse de medio caliginis : et in ipsam diuinitatis substantiam interiores oculos infiges. Perseuerantiam autem faciunt exspectatio premiorum, penarum recordatio, primitie spiritus  et donum celeste, de quibus loquitur Apostolus, quod nec expertus ignorat, nec inexpertus intelligit . Stultitia est enim illi, et non potest intelligere que sunt spiritus Dei .

11. Audite et breuiter quem oporteat ordinari ad dispensationem mysterii huius. Oportet eum esse non minus litteratum quam religiosum, ut zelum Dei habeat, et secundum scientiam; cum indiscreta religio magis obesse soleat quam prodesse. Litteratum ideo, ut sciat quid iniungat, cui parcat, quando parcere debeat, quam consolationem proferat de Scripturis. Religiosum uero idcirco, et ut puras manus leuet ad Deum, et pro peccatoribus fiducialiter intercedat. uideat autem ne unquam de his que sub signaculo confessionis accepit, aliquam faciat  mentionem, uel alicui loquenti consentiat. Caueat etiam ne uilescat in conspectu eius, qui suam uilitatem ostendit: nec sit suspectus, nec de preterita futuram uitam estimet peccatoris. Quod si fortuito de his que in confessione suscepit, causa coram eo fuerit uentilata, non tanquam conscius in partem declinet, sed quasi nescius iudiciarium ordinem permittat exerceri. Habeat autem in uoluntate compati, et liberare eum: et nitatur aliquid detrahere seueritati, imitans dulcedinem Domini sui, de quo dicit sanctus: Quoniam fecisti iudicium meum, et causam meam . Sed proh dolor! temporibus nostris, per uniuersum mundum pestilentialis morbus excreuit, ut preferantur ecclesiis, quos nec scientia, nec uita commendet, ceci  duces cecorum, et precipitati et ad precipitium perducentes.

12. Audiuimus de confitente, et de confessionem suscipiente: audiamus nunc que impediant confessionem. Quantum colligere possum, quatuor precipue occurrunt: pudor, timor, spes et desperatio. Nihil fortius ad expugnandum gratiam Dei quam pudor humanus; quia dum erubescimus confiteri que commisimus, Deum minus quam homines reueremur. Hec est confusio adducens peccatum . Opponamus ei considerationem rationis, reuerentiam intuentis Dei, comparationem maioris confusionis: ut enim confiteamur ratio monet, Deus cogit, qui uidit. Et si confundimur hic dicere, quid  erit in illa magna confusione, ubi omnibus omnia patebunt? Timor plerosque opprimit, ne graui penitentia percellantur, et perferre non possint. uere qui timet pruinam, irruet super eum nix . Hic considerandum, quam grauis sit pena gehenne, quam longa, quam infructuosa: e contrario autem penitentia presens leuis, breuis et fructuosa. Spes autem multos obruit, qui dum bona presentium cupiunt, aperire conscientias suas nolunt; ne, si quales sint hominibus appareant, ad nulla presentis uite bona conscendant. Quibus inculcandum est quia bona huius seculi parua sunt, incerta et momentanea: et illa illius uite maxima, et certissima et eterna. Plurimos desperatio interficit, qui hoc solum metuunt, ne possint continere. uerum  est, quia peccator cum uenerit in profundum malorum, contemnit . Hanc obterere debemus uigore confessionis, gratia humilitatis, et compassione illius cui aperimus conscientiam nostram. Sciendum autem quia alia est confessio que peccatum plangit, alia que laudem canit. Bonum anime ornamentum confessio, que et peccatorem purgat, et iustum reddit purgatiorem.

13. Sequitur: Qui credit in illum non confundetur. Credere Deo, est uerbis eius fidem adhibere. Credere Deum, est confiteri ubique esse. Credere in  Deum, est omnem spem suam in illum dirigere. Deum et Deo credunt demones: sed in illum non credunt, in quem qui credit non confundetur; quia spem suam non ponunt in illum. Ecce quantum potui, etsi non quantum uolui, de confessionis disserui Sacramento. Sed sermonem in longum protraximus, finem loquendi pariter audiamus. Det nobis credere ad iustitiam, ore confiteri ad salutem, et in se credere, Sponsus Ecclesie, Filius Marie, qui est Deus benedictus in secula. Amen.





EIUSDEM NICOLAI SERMO IN FESTO S. NICOLAI MYRENSIS EPISCOPI  .


Homo quidam nobilis abiit in regionem longinquam accipere sibi regnum .

 718 1. Nicolaus iste meus, imo et uester, electus ab utero, sanctus a puero, iuuenum gloria, senum reuerentia, sacerdotum honor, pontificum splendor, conuentum nostrum sua letificat festiuitate. Hic est Nicolaus, cuius miracula per totam mundi latitudinem diffunduntur; quem laudat orbis terre, et qui habitant in eo. Tot enim et tanta miracula cumulantur, ut omnes litteratorum argutie uix ad scribendum sufficiant, nos ad legendum. Et licet scholarium numerus in incude rhetorica sub Quintiliani uel Ciceronis malleis, tenuissimas orationum laminas extendat, superat tamen gloria confessoris uocem et mentem, linguam et conscientiam. Crebescunt enim quotidie mirabilia, nec requiescit spiritus Dei, ad memoriam militis sui, sua continuare  miracula. Glorificatur in mari, laudatur in terra: in omnibus periculis inuocatur. Denique qui descendunt mare in nauibus, facientes operationes in aquis multis, ipsi uiderunt opera Domini, et Nicolai per Dominum mirabilia in profundo. Nonne post memoriam uirginis singularis, tam dulcis pietas, uel pia dulcedo in cordibus fidelium obseruatur [al. obuersatur] ut in die tribulationis nomen Nicolai teneatur in ore, requiescat in corde? Si coruscationes fulgurant, et procellis detonantibus a supernis uindicta procedit, Nicolaus in patronum assumitur, Nicolaus dulciter inuocatur. Si tempestas seuiens et crudelitas maris nauigantibus intentantur, 719 Nicolaus flebiliter exoratur ut audiat; suppliciter inuocatur ut ueniat; ut eruat misericorditer  acclamatur. Si pulsamur incommodis, uel offendiculis indolemus, statim sancti Confessoris nomen prosilit in os nostrum, Nicolaus ingeminatur, patrocinium queritur Nicolai.

 2. Ne putetis autem me declamatorie loqui, uel uenustate rhetorica uerborum exaggerare splendorem; cum omnis mundus beneficia sentiat confessoris, nec sit qui abscondat se ab amore eius. In testimonium sunt peregrinationes ad sanctum illius corpus a finibus terre suscepte, ut uideantur que per eum fiant miracula. Non solum autem Christianis, sed et paganis in tantam reuerentiam sancti nominis aduolauit auctoritas, ut certatim confluant ad laudandum et glorificandum nomen sanctum eius. Precipue sacerdotum et clericorum turba tanta deuotione circa cultum eius afficitur, ut in toto orbe terrarum undique conuadant et concurrant, ad obsequendum tante solemnitati. Letantur pueri, iuuenes congratulantur, ornantur uirgines, senes exhilarantur,  et omnis etas personaliter [al. personanter] alludit. Unusquisque autem habet materiam gaudiorum, ut laudent pueri puerum ieiunantem; iuuenes, iuuenem liberantem; uirgines, uirginum infamiam propulsantem; senes, senis inopiam redimentem. Iuuenes et uirgines, senes cum iunioribus laudent nomen eius.

3. Sed nunc post actus eius, Grecorum excellentibus linguis insigniter diffamatos, quid audeat sermo pauperculus balbutire? uerumtamen ne tergiuersationes inducere uidear excusatorias, recurro ad euangelicam lectionem, et quod de communi accepi, profero in commune. Ait enim: Homo quidam nobilis abiit in regionem longinquam, accipere sibi regnum et reuerti. Et ait seruis suis: Negotiamini dum  uenio. Secure negotiabor precipiente Domino meo, nec timebo Psalmistam dicentem: Quia non cognoui negotiationem, introibo in potentias Domini . Non enim paruum mihi fiducie robur prestat,  quod ille summus Imperator negotiator meus factus est, et negotium meum sine otio egit quandiu fuit in terris, et pretiosarum mercium sarcinas portans ad Patrem, ipsi uultui Dei, et quid emit, et quid redemit, et unde redemit, ostendit. Tu ergo illo negotioso, otiosus esse disponis, et illo laborante quiescere? Ipse uenit negotiari in regionem longinquam; et tu ad regiones proximas ambulare contemnis? Aggredere et ingredere regionem dissimilitudinis, uidelicet mundum istum; et uide quam frequentes ibi nundine, quante ibi germinent et regerminent uanitates. Prorsus dissimilitudinis, quia regionem similitudinis, ubi ad similitudinem Dei facti sumus, amisisse nos constat. Numquid non magna dissimilitudo de paradiso ad infernum, de  angelo ad iumentum, de Deo ad diabolum?

4. uade per forenses tumultus, et hinc inde decertantes circumspice; et quantum colligo, in tribus causis uacat omnis uoluptas: alii diuitiis, alii honoribus, alii glorie innituntur. Curris ad Indiam, Aethiopiam circuis, transis maria, et alium orbem tibi aperis nauigando, ut diuitias congreges. Fugis patriam, ignoras filios, diuelleris ab uxore, et omnium necessitudinum oblitus, queris ut acquiras, acquiris ut perdas, perdis ut doleas. Ascendis montes niue obsessos, et horribilem eorum altitudinem tanquam plana queque perambulas. Faciem abyssi latentis non reputas, latronum gladios, et uias insidiarum quasi planas pertransis, oblitusque humanitatis tue, nec fulminantem celi faciem, nec estus  uel frigora magni pendis: thesaurizas, et ignoras cui congreges ea. Nec deest plerumque potentia fortioris, qui detecta fronte capiat uel rapiat, et una hora pauperem et humilem te faciat, quem diuitem et sublimem longa etas prouexerat. Filii hominum, usquequo graui corde? utquid diligitis uanitatem, et queritis mendacium?  Audi et breuiter de honoribus. Ducem te constituere; et data est tibi facultas ut miser sis, et amplius non quiescas. Cumulatur materia sollicitudinum, et inter erumnas cor ipsum exedentes, necesse est uultum induere gaudiorum. Nunquam in honore sine dolore, in prelatione sine turbatione, in sublimitate sine uanitate quis esse potest. Miseri, iuxta philosophum 720  mercedem miseriarum amamus, et ipsas exsecramur. Regum nobis animos induimus, et quidquid nobis ex uoluntate non respondet, statim euocat iram: nec communis recogitatur humanitas. Et tunc est uermis arrodens qui conscientiam iugiter torqueat, timor potentie superioris. Hec est iustissima lex, ut sic uiuas cum inferiore, quemadmodum superiorem uis uiuere tecum. Audi et de gloria. Si queris gloriam, omnibus inuidie semina prebuisti. Inflatus es, et uentilatorio plenus spiritu disrumperis, nec attendis quot te sequantur, sed quot precedant. Conglomerantur omnes ad detrahendum tibi, ad maledicendum linguas acuunt; et argutissimus es, si uel manum uel linguam inuidorum possis euadere. Ecce unde gloriosus esse uolebas, inglorius  esse conuinceris. Nullum enim inexorabilius persequitur multitudo, quam illum qui sibi multitudinis arrogat principatum. Iunge his tribus potentiam et uoluptatem, que et ipsa tenui et perfunctorio gaudio rapiuntur; et uidebis quia copia pauper est, honor humilis, uilis gratia, potentia debilis, et laboriosa uoluptas: ut, iuxta Apostolum, omnem intellectum in Christi obsequium redigamus . Relege maximum illum latinorum philosophorum , et in illius uerbis meam inuenies sententiam. Contemne igitur hec omnia contemptibilia; et de his omnibus fac sarcinam tuam, contemptum mundi.

5. Decursa igitur hac regione, et, quod pretiosius est, inde sublatus, transi ad secundam, que est paradisus  claustralis. uere claustrum est paradisus. Hic prata uirentia Scripturarum, preterfluens lacrymarum undositas, quam de purissimis affectibus amor ille celestis eliquat. Hic sunt arbores erectissime, chori sanctorum, nullaque est que non multa gaudeat fructus ubertate. Hic est sublimis illa mensa, in qua Deus est et cibans et cibus; munerans et munus, offerens et oblatum, conuiuans et conuiuium. Hic aggeste sunt Omnipotentis diuitie: hic refusa est gloria Angelorum. Putasne nullas hic esse nundinas, et otiari illos qui habitant unius moris in domo? uideas hunc sacris lectionibus intendentem, illum incumbentem orationibus: hunc pro suis excessibus lacrymantem, illum in Dei laudibus exsultantem: hunc uigilantem, ieiunantem illum; et officio  pietatis sibi inuicem inuidere. Nocte consurgunt ad confitendum ei, uespere et mane et meridie narrant et annuntiant laudem eius: et omnis illorum sedulitas in orbem diuini rotatur obsequii. Curre ergo per omnes, curre per singulos, et de uniuersis et singulis fac sarcinam tuam, formam uiuendi.

6. Relicto ergo mundo, et modo uiuendi suscepto, transi ad tertiam, que est regio expiationis. In hac benignus Pater examinat filios rubiginosos, sicut examinatur argentum; ducit per ignem et aquam ut educat in refrigerium. Trie sunt distinctiones locorum, quas pro diuersitate meritorum anime sortiuntur. Ad celum namque statim euolant, qui domicilio  corporis usi sunt tanquam carcere, qui defecatam puramque substantiam utriusque hominis seruauerunt. E contrario, qui fecerunt usque ad mortem que digna sunt morte, locis gehennalibus sine misericordia deputantur. Qui uero neutrum sunt, sed sunt inter utrumque; qui mortalia quidem commiserunt, sed circa mortem penituerunt, penitentiam non explentes, indigni ut statim gaudeant, nec digni ut semper ardeant, loca purgatoria sortiuntur: in quibus flagellantur, sed non ad insipientiam sibi, ut extorti transferantur ad regnum. Pro his qui in celo sunt non est orandum; quia eos, non pro eis orare debemus. Pro his qui in inferno sunt suspendende sunt preces; quibus clausa est ianua misericordie, et totius spes interclusa salutis. Pro illis  tantum uigilandum est in orationibus et subueniendum sacrificio singulari, qui in locis purgatoriis emundantur; ut benignus Pater penitentiam eorum in satisfactionem, et hanc in glorificationem cito conuertat. Curre iterum per istos intuitu pietatis, et fac sarcinam tuam, affectum compatiendi.

7. Quarta est regio gehennalis: regio dura, extimescenda; terra afflictionis et obliuionis, terra miseriarum et tenebrarum, terra turbinis et caliginis, terra maledictionis et mortalitatis, terra sitis et famis, terra combustionis 721 et frigoris, in qua nullus ordo, sed sempiternus horror inhabitat. Totus tremo atque horreo ad memoriam regionis istius, et concussa sunt omnia ossa mea. Illic est ignis qui non succenditur; uermis qui non moritur; frigus horiendum.  Ibi fetor intolerabilis exoritur, percutientes mallei resonant incessanter, obfuse tenebre cumulatius indensantur. Illic confusio peccatorum, horribiles facies demonum, inextricabilium uinculorum fertilis multitudo. Ibi fletus et stridor dentium, planctus et gemitus; et alternantia mala impios sine pietate discerpunt. Nihil sic ualet ad exstirpandas uoluptatum radices, quam istorum memoria, et recordatio uulnerum Domini mei, qui stetit ante iudicem, qui alapas accepit, qui flagellatus et consputus est; qui coronatus spinis, qui colaphis cesus, qui suspensus in ligno, cui pendenti insultatum est; qui mortuus in cruce, qui lancea percussus, qui sepultus; qui resurrexit, qui ascendit ad celos, qui fecit nos regnum et sacerdotes Deo et Patri. Curre per has tumultuantes nundinas, ut uiuus descendas  in infernum; et fac sarcinam tuam, odium peccati.

8. Quinta regio est paradisus supercelestis; regio beata et gloriosa, plena uoluptatis et gratie, suauitatis et letitie, benignitatis et glorie. Ibi requies a labore, iucunditas de nouitate, de eternitate securitas. Illic omnes uiuunt, nullus moritur, omnes exsultant in uoce exsultationis. Intrauerat Dauid in sanctuarium eius, et mente excesserat Deo: nec tamen aliquid aliud potuit asportare, nisi, quia gloriosa dicta sunt de te, ciuitas Dei ; et illud, Beati qui habitant in domo tua, Domine; in secula seculorum laudabunt te . Nescio quid magnum promittitur, uidere Deum, et laudare. Letatus sum et ego in his que dicta sunt  mihi, in domum Domini ibimus . Iam stamus in atriis Ierusalem; iam de uestibulo magne ciuitatis gaudia somniamus [al. seminamus]. Curre igitur et per regionem istam; et fac sarcinam tuam, amorem Dei.

9. Negotiamini ergo donec ueniat homo ille nobilis, qui abiit in longinquam regionem, accipere regnum et reuerti. Reuertetur plane, et tunc cum usuris exiget pecuniam quam tradidit nobis. Nihil perdit, nichil obliuiscitur, nichil impunitum relinquit.

10. Supplicemus igitur confessori, ut Redemptori nostro, amico suo, pro nobis hodie supplicare dignetur, qui est Deus benedictus in secula. Amen.





IN ANTIPHONAM SALuE REGINA SERMONES Iu. *





[NOTA.]

722 Quamuis nonnulla in his sermonibus adducantur ex Bernardo, ut sermone tertio, ei tamen constanter abiudicandi sunt, tum ob styli et genii diuersitatem, tum ob frequentes petarum citationes, quibus S. doctor rarius uti solet. Bernardo archiepiscopo Toletano tribuuntur a Claudio de Rota, in Notis ad Pseudo-Luitprandum, pag. 451: ubi auctor predicte antiphone Petrus Compostellanus appellatur. Huic posteriori sententie preiuit Guillelmus Durandus in Rationalis libro Iu, cap. 22: »Petrus uero Compostellanus episcopus fecit illam« antiphonam, Salue Regina misericordie, omisso »mater,« uti etiam in Sermonibus predictis. De hac antiphona lege librum II de uita S. Bernardi, auctore Ioanne Eremita n. 7. 



SERMO I.


1. »Salue, Regina misericordie, uita dulcedo, et spes nostra, salue.« Domina, labia mea aperies. Dominus tecum, et tu mecum. Dignare me laudare te. Sub tuam protectionem confugio, ubi uirtutem  acceperunt infirmi. Esto mihi turris fortitudinis a facie inimici. Te nostra uox primum sonet, et ora soluamus tibi. Dulce canticum ac nobilissimum melos, quod in honorem sancte Marie quater in anno Ordo noster deuotissime concinit  , ad edificationem  nostram discutiendum, fratres, assumpsimus, quia speciali dulcedine multa refertum masticatione continua reperimus. Nam a summis labiis canticum istud effusum uenit. Habet enim fundamentum: fundamentum eius in montibus sanctis; fundamentum eius interne dulcedinis suauitas est. Et ubi hec, nisi in montibus sanctis, hoc est in mentibus nostris? A sanctis compositum, a sanctis institutum  , digne frequentabitur etiam a sanctis. Et uere nisi a religiosis et affectione sancta feruentibus, nec subtiliter intelligi, nec efficaciter poterit decantari. Est enim tam suaue ad gratiam, tam fecundum ad sensum, tam etiam profundum ad mysteria. Tale enim est, quod a nobis considerari et discuti, prout dignum est, non ualeat. Ex eo autem quod suauiter sonat,  mulcet affectum, et de sensuum ubertate mentem impinguat, et in Sanctam sanctorum, Aduocatam scilicet nostram, dum eam quasi presentem salutat, omnia interiora nostra medullitus inflammat. Oportet enim ut nobis presentem esse dicamus, quam presentem salutamus; et totam anime nostre trinitatem in eam dirigamus, quam tam deuotissimis precibus exoramus. Agnoscit certe, et diligit diligentes se, et prope est in ueritate inuocantibus se: presertim his quos uidet sibi conformes factos in castitate et humilitate; si tamen caritatem adiecerint, et totam spem suam, post Filium suum, in ea posuerint, et toto corde quesierint, orantes et frequenter dicentes: »Subueni, Domina, clamantibus ad te iugiter.«  Non aspernatur  affectum predulcem, ingens desiderium, inundationem lacrymarum, assiduitatem precum quorumlibet quamuis peccatorum; si tamen lauerint a malitia cor, dissoluerint colligationes impietatis, soluerint fasciculos deprimentes, dimiserint qui fracti sunt liberos, et omne onus diripuerint. Data est ei potestas in celo et in terra, que posse potestas est, et in manibus eius uita et spiritu nostri, et oculi omnium Christianorum in eam sperant, et ipsa dat eis escam gratie, qua plena est, in tempore opportuno.

 2. Leuemus ergo, fratres, cor nostrum cum manibus ad eam, et appropinquemus ei passibus amoris, immolantes ei hostiam laudis, reddentes ei uota nostra de die in diem, de hora in horam, dicentes assidue: »Salue, Regina misericordie.« Quis mihi digne huius carminis reserabit sacramentum? quis mihi digne explicet tam insolite salutationis exordium? Origo fontium et fluminum, mare, uirtutum auctrix, est scientiarum scientia sanctarum Maria: quia sicut sol uniuersa celi lumina precellit prerogatiua claritatis eximie; sic ipsa totam rationalem creaturam post Filium precellit splendore uirtutis ac scientie. Ad eam non incongrue pertinere dicimus, quod scriptum est: Quam bona Domina Isrel his qui recto sunt corde!  Qui recto  corde, et recte in omnibus consentiunt, hi recto sunt corde; his Aduocata nostra, sola bonitate sua agente, presentie sue tantam plerumque copiam exhibet, et quam sit orabilis, exhibitione impertite gratie docet, ut innouati spiritu proclament per consolationem experientie, »Salue, Regina misericordie.« In his intelligentia non capit, nisi quantum experientia sapit. Sola unctio Spiritus docet hec. Plus ualet hic iubilus cordis, quam strepitus oris; motus gaudiorum, quam sonus labiorum; consonantia uoluntatum, magis quam uocum. Pro huiusmodi dicere cautum duxi: Quis mihi carminis huius reserabit sacramentum? Quis pro raro dici solet. Rara siquidem auis in terra, tantam promereri familiaritatem in oculis maiestatis, quatenus experientia  indulte gratie presentiam illius agnoscens quis ualeat exsultans dicere: »Salue, Regina misericordie.« Iuste Regina mundi, et Regina celi dicitur, per quam utriusque Creator et Rector generatur.

3. uerum quo pacto dicitur »Regina misericordie,« cum misericordia non substantia sit sed pietas superne clementie, uel affectio benigna rationalis creature? Metonymice ergo poterit intelligi, hoc est per efficientem id quod efficitur: ut opus misericordie pro  misericordia 723 intelligatur. Opus misericordie, reparatio nature. Misericordia Domini plena est terra uiuentium et morientium. Quod Angeli creati, quod confirmati, homines plasmati et reparati, misericordie est, que ab eterno et usque in eternum primordialis ipsa causa omnium, et causalissima causarum. Effectus eius est opus saluandorum, salus hec est adoptio filiorum Dei: quomodo Regina Sancta sanctorum, cuius uirginalis partus eorum esse omnium. Regina, glorie nomen et honoris, magnificentie et decoris, dulcedinis ac pietatis, amoris et magnificentie, sublimitatis et potentie, gubernationis et iustitie, defensionis et gratie. Sancta sanctorum hec omnia nobis, et pro omnibus nobis cui decantamus assidue: »Salue, Regina misericordie.« Possumus etiam  sic intelligere, quod »Regina misericordie« dicitur, ut soli tribuamus diuine misericordie et non meritis, quod super omnem creaturam ipsa sanctitate ac dignitate precellens, regine uocabulo et honore sublimatur amplius. Etiam in hoc conuenienter uocatur »Regina misericordie,« quod diuine pietatis abyssum cui uult, et quando uult, ac quomodo uult, creditur aperire, ut quiuis enormis peccator non pereat, cui Sancta sanctorum patrocinii sui suffragia prestat. Eapropter dicamus omnes, dicamus singuli, dicamus omnes, dicamus assidue: »Salue, Regina misericordie.« Sequitur:

4. »uita, dulcedo, et spes nostra, salue.« Ordo pulcherrimus. Dulcedinem uita precedit, spes sequitur. Non enim sapis nisi uiuas, nec sperabis nisi  uiuas et sapias. Et sapor sedes est dulcedini, gustus sapori. Breuitati studendum statuimus, et ideo de uario uite statu dicere supersedemus. De illa uita hoc in loco dictum esse credimus, de qua Ioannis Euangelium loquitur: Qui manducat me, et ipse uiuet propter me. Quidni uiuat, qui uitam manducat? Ego sum, inquit, uita : et, Beatus qui manducat panem hunc in regno Dei , quod intus est. Regnum Dei caritas, gaudium, pax. Et uita, et panis, et caritas unum sunt. Magne delicie caritas, que foras mittit timorem. Qui manet in hac, et manducat eam, et manducatur ab ipsa. Ipsa est que pascit inter lilia, pascit et pascitur, et nos, et a nobis. Quomodo, inquis? Si diligit Deus nos, in se traiicit  nos, et e conuerso. Cibus iste caritas Dei, et Deus uirtutum, et scientiarum fons, uitam prestat anime, que nunc est, et futuram. Et hec nobis Sancta sanctorum metonymice, scilicet que et uitam hanc nobis peperit, et precibus infundit. Hec est de qua dicit Apostolus, Mihi uiuere Christus est : et, uiuit in me Christus . De hac in Deuteronomio circumcisione carnali: Et erit uita tua pendens ante oculos tuos, et non credes uite tue . uita hec dat dulcedinem, sed seipsam de seipsa. Si inueni gratiam in oculis tuis, ait Moyses, ad plenitudinem gratie ostende mihi te ipsum. Et e contra: Ego omne bonum ostendam tibi . Unum petiit, et repromissa est omnimoda plenitudo. Quid tam diuersum, quam unum et omnia? Sono diuersum,  re unum, diuersum pronuntiatione, unum identitate.

5. Deus ergo omne bonum, et summum bonum: etiam dulcedo, et dulcedinis genus generalissimum. Qui edunt me, adhuc esurient, inquit: et qui bibunt me, adhuc sitient . Quare? Quia bonus et dulcis. Bonus Deus Isrel rectis corde: sed et dulcis, et rectus. Nec bonitas, nec iustitia sine rectitudine. Qui bibit de illa, sitiet iterum; de ista qui biberit, fiet in eo fons aque salientis in uitam eternam. Siquidem apud ipsum fons uite, et ipse fons uite, etiam fluminis impetus qui letificat ciuitatem Dei. Esto ciuitas Dei, et letificabit te impetus hic. Parat enim in dulcedine sua pauperi Deus. Fructus enim dulcis gutturi, et guttur eius suauissimum,  ineffabilia omnia. Hic calculus est, quem nemo scit, nisi qui accipit. Sunt enim in illa interne festiuitatis gaudia; que quotidie mentibus nostris per inspirationem sui amoris imprimit interna, et eterna dulcedo. Nota, inquit, feci uobis omnia quecunque audiui a Patre : et ad Moysen, Omne bonum ostendam tibi . Omnia que audiuit a Patre, et que promittit Moysi, unus denarius est, qui promittitur laborantibus in uinea , et una illa quam petiit Dauid , et unum illud quod necessarium est . Mel est quod sugit Isrel de petra, et oleum de saxo durissimo . Gaudium est quod nemo tollit . 724 Osculum est, de quo scriptum est: Osculetur me osculo oris sui . Interne suauitatis gustus ac dulcedo est, et manna absconditum, et thesaurus absconditus in agro, cui comparatum omne dulce, amarum; omne decorum, fedum; omne iucundum, triste; omne pretiosum, uile; sordidum omne quod desiderabile est in oculis amatorum mundi fluentis. Nam pretiosam margaritam datis omnibus terrenarum rerum delectamentis Sancta sanctorum comparauit, et nobis in Filio suo preparauit, et preparat semper interuentu suo nobis orantibus oleum effusum dulcedinis huius. Non erit ab re, sed ualde optimum, si ipsam Reginam misericordie, uitam et dulcedinem nostram dicamus, qui minus experti adhuc uite huius ac dulcedinis sumus, sed per ipsam speramus  nos posse consequi, quidquid totius bonitatis factor dignatus fuerit gratie nobis impertiri.

6. Sequitur: »Spes nostra, salue.« Spes est in uirtute, quasi scintillatio in fomite. Sine fomite durare non potest scintillatio. Subtrahe fomitem, interit, emoritur; subministra, uiuet. Haud secus spes ruit sine fundamento, sine pabulo moritur, inedia deficit, exstinguitur sine nutrimento, arescit succisa radice. Spes enim sine uita uirtutum et deuotionis dulcedine non est spes, sed presumptio. Inter timorem et securitatem spes media est: et est spes incerti nomen boni. uita et dulcedo exterminant faciem timoris, securitati dant fortitudinem, dant decorem. Eapropter dicit Deo, Singulariter in spe constituisti me: et, In pace in idipsum, dormiam  et requiescam . Est enim fulcita floribus, et stipata malis caritas illius, que foras mittit timorem, et dicet: Leua eius sub capite meo, et dextera eius amplexabitur me . Leua, comminatio supplicii: dextera, promissio regni. Inter has spes cubat in molli strato caritatis: uita et dulcedo sternunt hoc. Et hoc est medium illud in ferculo Salomonis, de quo Scriptura ait: Media autem caritate constrauit . uides nunc sublimitatem carminis huius. Primo ponit uitam, que est in integritate uirtutum: secundo, dulcedinem spiritualium gaudiorum: deinde spem infert eternorum. Omnia hec Regina misericordie, Domina mundi, Regina celorum contulit mundo, uirgo uirginum, Sancta sanctorum, lumen cecorum, iustorum  gloria, peccatorum uenia, desperatorum reparatio, deficientium fortitudo, salus orbis, seculum totius integritatis: ipsa intercedat pro peccatis nostris, prestante Domino Filio eius, unico, cuius regnum et imperium sine fine permanet in secula seculorum. Amen.



SERMO II.


Si lingue centum resonarent, oraque centum,
Ferrea uox mihi  , nil, Maria, tibi dicere dignum
Possum, Stella maris que uirgo beata uocaris.

1. O quam te memorem, uirgo? quibus laudibus efferam? Infandissima lingua mea, que coinquinata est cum mortuis, incircumcisa labiis, nec purgata igne altaris: inquietum malum, habens in naribus spiritum, rimis effluens undique: quid dignum laudis laudibus  tuis poterit immolare? Eleuata est magnificentia tua super celos, et super omnem terram gloria tua, ita ut nec in celo inueniatur creatura que tuam digne laudare queat magnificentiam; nec in terra sit, que gloriam tuam exprimere ualeat. Nemo enim nec in celo, nec in terra inuentus est dignus aperire librum prerogatiuarum tuarum, et digne soluere septem signacula eius. Plenitudinem gratie aduentum Spiritus sancti in te, uirtutis Altissimi obumbrationem, uerbi conceptionem, quod sine grauamine grauida, sine dolore puerpera, uirgo pariter et fecunda, quis enarrabit? uiri diuitiarum multi, de ciuitate Domini uirtutum, miserunt manus suas ad hec fortia; et tamen altitudinem diuitiarum harum ad liquidum  comprehendere non potuerunt, quia inuestigabiles uie iste, et inscrutabilia uniuersa. Conati sunt, et non datum est ultra. Dum adhuc ordirentur, succisi sunt. Quis enim loquetur potentias has Domini, auditas 725 faciet omnes laudes eius? Et si digne nullus, quisque tamen pro uiribus.

Pro se quisque uiri summa certabat opum ui, 
ut ait quis. Denique currebant omnes in odore unguentorum tuorum. Trahe et nos post te, o Sancta sanctorum, et ostende lumen miserationum tuarum. Sub umbra alarum tuarum nos protege.

2. »Ad te« enim »clamamus exsules filii Eue.« Secunda carminis huius, quod explanandum assumpsimus,  incisio hec est, quod in modum dramatis nobis uidetur esse compositum. uarius enim diuersarum personarum affectus hic loquitur: hic perfectorum, et adhuc in melius proficientium status inuenitur. uita siquidem que animatur integritate uirtutis, suauitas interne dulcedinis, sancteque spei tanta presumptio, quid nisi fructus Spiritus sunt, et attractiones uirtutis? Emeritorum militum donatiua sunt hec, et diuturni certaminis merces accumulata. At deploratio exsilii, patrie desiderium, originalis peccati penalis punctio, incipientium, seu proficientium indicia sunt. Puta uite huius exsilium, fucum uanitatis: patriam, solidum ueritatis. Fucus uanitatis, nitor glorie temporalis: solidum ueritatis, immobilis cognitio eternitatis. Fucus uanitatis, splendor  arridens creature uisibilis: solidum ueritatis, inexstinguibile lumen interne dulcedinis. De hac patria quidam sapiens ait: »O ueritas, exsulum patria, exsilii finis, uideo te, sed intrare non sinor, indignus admitti, peccatis sordens. Quousque odoramus et non gustamus, proficiscentes ad patriam, et non apprehendentes; suspirantes, et de longe salutantes?«

3. Primus itaque homo ad hoc conditus fuerat, ut si non peccasset, per contemplationis presentiam uultui Creatoris semper assisteret, et solidum ueritatis agnosceret, agnitum amaret, amatum teneret, tenendo frueretur, semperque ei adherendo qui immortalis est, etiam uitam ipse sine termino possideret. uerum enim et summum bonum hominis, plena  uidelicet et perfecta agnitio Creatoris. Sed circumscriptus astutia serpentis, et deceptus fuco uanitatis, specie uidelicet creature uisibilis, ab Ierusalem in Iericho descendit, fontem ueritatis deseruit, affectum pulchritudini rerum inclinauit: et statim ignorantie cecitate percussus foras uenit, et ab intima luce contemplationis factus est uagus, et profugus super terram. uagus scilicet per inordinatam concupiscentiam, profugus per peccatricem conscientiam; quia mentem, quam diuinum auxilium deserit, quecumque tentatio impetierit, subuertit. Cor ergo hominis, quod prius diuino amori affixum stabile persistit et unum amando, unum permansit, postquam per desideria terrena defluere ceperit, quasi tot sibi  in exsilio mansiones statuit, quot sibi in eo delectationes inuenit. Sicque fit ut mens que pulchritudinem, dulcedinem, pacem, securitatem, ac perpetuitatem prime lucis amare nescit, nunquam ualeat esse stabilis: quia gaudium permanens in his que in fuco uanitatis amplectitur, non inueniens, dum se semper desiderio extendit, sequens quo assequi non ualet, fluctuans in exsilio nunquam requiescit. Modo ualuis oculorum elapsa, curiosos intuitus pascit, et rerum immensitatem in massa et mole considerat: modo rerum pulchritudinem in situ et motu, specie et qualitate inuestigat: modo rerum utilitatem per necessaria, commoda, apta et grata, pertentat. Nunc quoque naribus erumpit, et per olfactum odoris uarii  suauia oblectamenta requirit. His pasta, aurium per organa procedit, et dulce melos, harmonice, organice, arithmetice discipline capta per auditum introrsus trahit. Tactu quoque subtilia, leuia, et lenia palpando discutit, et in aula memorie palpando desiderata reponit. Nec minus gustu faucium prelibat uarietatem saporum. Hos hedos suos mens que se ignorat et Deum, pascit iuxta tabernaculum pastorum per res temporum et temporalium uanitatum, mendicans ex ea que preterit figura huius mundi, unde suam famelicam curiositatem aliquatenus consoletur. Comparata est enim iumentis insipientibus, et similis facta est illis; quia cum in honore esset, non intellexit quod limus esset, honoris fastigio delectata. Hinc nascitur in exsilio uanitatis  motus sine stabilitate, labor sine requie, cursus sine peruentione; 726 ita ut semper inquietum sit cor, donec ad patriam ueritatis redire ceperit; egens, et de siliquis porcorum satiari desiderans, quousque ad Patris domum suspirauerit, ubi mercenarius abundat panibus, et omnes domestici uestiti sunt duplicibus.

4. De hoc exsilio, o Sancta sanctorum, »ad te clamamus exsules filii Eue,« ut interuentu tuo, ducatu tuo, adiutorio tuo possimus ad cubiculum ueritatis repatriare. Scimus procul dubio quia nil amplius habet homo de uniuerso labore suo, quo laborat sub sole, nisi uanitatem: et tamen praue consuetudinis nexibus irretiti, per nos redire non possumus in ueritatis libertatem. Non dicimus autem  in hoc loco ueritatem, cognitionem esse Dei, et eius que secundum pietatem est scientie; sed medium illud purum et nudum ac solidum, quod est in uirtutis amore. Quamuis enim definiant auctores reparationem hominis esse cognitionem ueritatis et amorem uirtutis, perfecta tamen uirtus non est sine cognitione ueritatis, nec ueritas sine amore uirtutis. uanus est qui in uanitate est, aut in uanitate curiositatis, aut erroris. uanitas curiositatis procedit a uanitate mutabilitatis, et generat uanitatem mortalitatis. Prima, causa peccati; secunda, peccatum; tertia, pena peccati. Prima est in his que propter homines facta sunt; secunda, in his que ab hominibus facta sunt; tertia, in his que in hominibus sunt. Alia est in conditis rebus; alia, in mentibus;  alia, in corporibus. uanitas erroris est in omnibus que fidei catholice et sane doctrine contraria sunt, et religionis disciplinam in illo solido ueritatis, quod uelle et nolle hominis inter angustias parum et nimis coarctat, non contingunt. uanitas hec omnia sunt, qui se amplectentes decipiunt, et ad ueritatem eternitatis non perducunt. In hoc exsilio omne pene genus hominum ab initio usque ad aduentum Regine celorum peregrinari delectabatur, et ueritatis patrie suspiriis nullis seu desiderio recordabatur. Ipsa prima uiam aperuit ad patriam; et ueritatem, que uera patria est, mundo generans dedit omnibus manifestam.

 5. Eapropter et nos, o Regina misericordie »ad te clamamus exsules filii Eue.« Clamor est alius oris, alius cordis. Clamor oris alta uociferatio: clamor cordis ualida et supplex ad Deum intentionis directio. Deus intus, homo foris. Ad eos qui foris sunt, clamor oris: ad Deum et qui cum eo intus sunt, clamor cordis. Intus ubi? In spiritu. Qualiter, inquis? Duobus modis. Quibus? Cognitione et amore, reuelatione ac deuotione, acuto et calido. Modis his Deus cor inhabitat, non solus tamen. Ubi enim fuerit corpus, illuc congregabuntur et aquile . Ad quid? Ut renouetur sicut aquile iuuentus cordis. Ibi et illa aquila grandis magnarum alarum Sancta sanctorum innocentia, et equitas exaudit inuocata, si clamoribus occultis assidue  fuerit excitata. Et nos adhuc filii Eue transgressores, filii inobedientie, filii matris antique, ad te clamamus, Regina misericordie. Reuertere uisitans in nobis naturam tuam: reuertere ostendendo eam, quam in Christicolas habes caritatem tuam: reuertere per singularem in nos a Deo datam potestatem tuam: reuertere per eam, que tibi specialiter infusa est in plenitudine gratie, prerogatiuam tuam, ut intueamur te, non talem qualem desiderant Angeli prospicere, dicentes, Tota pulchra es, amica mea, et macula non est in te ; sed intueamur te, largientem beneficia, conferentem remedia, medentem contritis corde, ponentem fortitudinem lugentibus Sion, dantem coronam pro cinere, oleum pro luctu, pallium laudis pro spiritu meroris. Nec  mediocris uisio ista, piam te et deprecabilem experiri, merentiumque suspiria munere gratie consolari. Sonet hec uox tua in auribus nostris. uox hec tua dulcis, et hec facies tua decora. Nam in illo decore te uidere, quo induit te Dominus fortitudinem, et precinxit te, non est huius temporis, nec temporis uite nostre uitiorum fetore sordentis. Stola immortalitatis te indutam uidere, Domina, indigni sumus: ostende nobis faciem miserationum tuarum, et salui erimus. Quod ipse nobis prestare dignetur, cuius regnum et imperium sine fine permanet in secula seculorum. Amen.



727 SERMO III.


In freta dum fluuii current, dum montibus umbre
 Lustrabunt conuexa, polus dum sidera pascet,
Semper honos nomenque tuum laudesque manebunt  ,
Spes mea, uirgo pia, o uirgo sacra, uirgo Maria!

1. Et non amplius? Amplius multum, et per omnem modum. Nam in eternum et ultra non deficiet laus tua de ore hominum, etiam et Angelorum. Celi enarrant gloriam Dei. Et que maior in omni gloria Dei, quam ineffabilis plenitudo celi? Et nos cum ipsa, id est cum Angelis et Archangelis, cum Thronis et Dominationibus, cumque omni militia celestis exercitus, hymnum glorie Sancte sanctorum canimus. Illi gloriam; nos hymnum glorie. Illi gloriam, quam presentes uident, in iubilo cordis  inuicem enarrant: nos hymnum tantummodo glorie, id est memoriam eructamus abundantie suauitatis tue. Et opera manuum eius annuntiat firmamentum . Fiat, inquit, firmamentum, et diuidat aquas ab aquis . Omnibus firmamentis firmius firmamentum, tu Domina; que eum, quem celi celorum capere non poterant, cepisti et concepisti, portasti et non defecisti; genuisti, aluisti, pauisti, mammasti et educasti. Tu in medio aquarum diuisisti aquas ab aquis, affectus uidelicet eternorum ab affectibus temporalium. Tuam enim animam pertransiuit gladius, ut reuelentur ex multis cordibus cogitationes . Posuit in hoc firmamento Deus solem et lunam, Christum et Ecclesiam; et stellas, prerogatiuas gratiarum multas.  Laudamus Dominum in sanctis eius. Firmitas, robur, et constantia, et fortitudo mentis eius, quia mundi contempsit gloriam, carnis calcauit illecebras. uirtus est Altissimi, de qua scriptum est: Et uirtus Altissimi obumbrabit tibi 

2. Non solum autem celum et firmamentum, Domina rerum intelligitur, sed aliis nominibus conuenienter appellatur, et rerum uocabulis designatur. Ipsa tabernaculum Dei, ipsa templum, ipsa domus, ipsa atrium, ipsa cubiculum, ipsa thalamus, ipsa sponsa, ipsa filia, ipsa arca diluuii, arca testamenti, urna aurea, ipsa manna, uirga Aaron, uellus Gedeonis, porta Ezechielis, ciuitas Dei, ipsa celum, ipsa terra, ipsa sol, ipsa luna et stella matutina, aurora ipsa et lucerna, tuba et mons, fons quoque  hortorum, et lilium conuallium; desertum ipsa, et terra repromissionis lacte et melle manans, stella maris, nauis quoque, uia in mari, sagena, uinea, ager, arca, horreum, stabulum, presepe subiugale, apotheca, aula, turris, castra, acies, populus, regnum, sacerdotium. Ouis est, pascua est, paradisus est, palma est, rosa est, fluuius est, potus est, columba est, columna est, uestis est, margarita est, candelabrum est, mensa est, corona est, sceptrum est, panis est, oleum est, uinum est, arbor est, uirga est, cedrus est, cypressus est, platanus est, cinnamomum est, balsamum est, myrrha est, thus est, oliua est, nardus est, crocus est, fistula, calamus, et storax est, soror et mater est. Et ut breuiter concludam, de hac et ob hanc, et propter hanc  omnis Scriptura facta est, propter hanc totus mundus factus est, et hec gratia Dei plena est, et per hanc homo redemptus est, uerbum Dei caro factum est, Deus humilis, et homo sublimis.

3. Ad te ergo tantam ac talem, Domina rerum, Sancta sanctorum, Regina celorum, »suspiramus, gementes et flentes in hac lacrymarum ualle.« Tertia hec positura carminis huius est, quod explanandum assumpsimus. Suspiria, gemitus et fletus compunctionis sunt species seminum iustitie. Seminate uobis, inquit, ad iustitiam: metite spem uite, et illuminate uobis lumen scientie . Euntes  ibant et flebant, mittentes semina sua  Suspirium, uox inarticulata, gementium gemitus, dolentium fletus, has sedes habent. Tria sunt hec que bene gradiuntur in irriguo inferiori, et quartum quod feliciter incedit, uallis scilicet lacrymarum. sedes irrigui superioris hec est . uerus Caleph dat utrumque filie sue asello residenti. Et si tu aspiras ad hec, comprime motus irrationabiles 728 sensualitatis et corporis motu rationis. Abscinde a te concupiscentiam carnis, oculorum, potestatis et honoris. Abiice mundi pompam et sarcinam, edoma carnem disciplina spiritus, in arctum tua desideria constringe, non abeas in consilio impiorum, in uia peccatorum non stes, in cathedra pestilentie non sedeas . Apprehende  humilitatem, ut sis pauper spiritu; ferales corrige mores, et esto mitis. Tunc transito Iordane ingredieris terram repromissionis, que est compunctionis. Sic in tertio loco octo beatitudinum dicitur: Beati lugentes, quoniam ipsi consolabuntur .

4. Quarto die resuscitatus est Lazarus: quarta uigilia uenit ad discipulos iehsu. Et tu fac tibi uigilias quatuor, ut resusciteris et ueniat ad te iehsu: duas timoris, pudoris duas. Cogita Deum creatorem tuum, cogita benefactorem, cogita patrem, cogita dominum. Ad singula reus es  , plange ad singula, ad singula euigila, et singulorum horum singuli intellectus, quasi singuli in mente dies sint, in quibus quasi Lazarus mortuus eras, quasi fetebas.  Dum per singulos lacrymaris, quasi in quarto resuscitaris. Primum et ultimum exstinguunt timorem: media duo, pudorem. Pater sane non metuitur, cum pater sit: patris est semper misereri et parcere Paterna uox est: Percutiam, et ego sanabo . Non est proinde quod a Patre formides Si quando ferit emendat, non uindicat. At cogitantem quod patrem offenderis, est certe quod pudeat, etsi non quod terreat. uoluntarie te genuit uerbo ueritatis ; deinde non pepercit Unigenito, ut prosit genito . Ipse quidem patrem ita exhibuit se tibi, sed non tu illi eque filium. Qua fronte attollis iam oculos ad uultum patris tam boni, tam malus filius? Pudeat indigne gessisse generi tuo: pudeat tanto patri uixisse degenerem.  Exitus aquarum deducant oculi tui, operiat confusio faciem tuam. uultum tuum pudor suffundat, occupetque caligo: deficiat in dolore uita tua, et anni tui in gemitibus. Proh dolor! quem fructum habuisti in illis, in quibus nunc erubescis? Si in carne seminasti, de carne messuisti corruptionem. Si mundus ipse transit, et concupiscentia eius, confundere ad illam uocem que dicit: Si ego pater, ubi honor meus?  Hoc de honore patris. Nunc ad beneficia ueniendum. Ut alia innumera taceam, huius corporis uictum, et usum temporis huius, et super omnia sanguinem dilecti Filii sui  clamantem de terra; pudeat ingratitudinis. Quid retribuisti Domino pro omnibus que retribuit tibi?

5. Ad timorem quoque ueniamus. Si pudor minus partes suas exsequitur, excitetur ut excitet. Sepone pia uocabula benefactoris et patris; ad austeriora conuertere. Nam qui legitur Pater misericordiarum, et Deus totius consolationis ; legitur nichilominus Deus ultionum Dominus , et legitur terribilis in consiliis super filios hominum . Quod pater est, quod beneficus est, tibi est: quod Dominus ac Creator, sibi est. Etenim propter semetipsum fecit omnia . Qui ergo quod tuum est, tibi defendit et seruat; putas, principatus sui non requiret honorem? Requiret usque ad nouissimum quadrantem; requiret et retribuet  abundanter facientibus superbiam . Requiret a redempto seruitium, honorem et gloriam ab eo quem plasmauit. Esto quod dissimulet, et pater ignoscat beneficus, sed non dominus et creator. Pensa cuius formidinis et horroris, tuum atque omnium contempsisse factorem, contempsisse Dominum maiestatis. Tanget montes, et fumigabunt et tam tremendam maiestatem audet irritare uilis puluis, uno leui flatu dispergendus, et minime colligendus! Time gehennam, time iudicis uultum. Contremisce ab ira potentis, et facie furoris eius, a fragore ruentis mundi, a conflagratione elementorum, a tempestate ualida, a uoce archangeli, et a uerbo aspero. Contremisce a dentibus bestie infernalis, a uentre inferi, a rugientibus preparatis  ad escam. Time uermem rodentem, ignem torrentem, fumum et uaporem, et sulphur et spiritum procellarum: time tenebras exteriores, et dicito, Quis dabit capiti meo aquam, et oculis meis fontem lacrymarum , et preueniam fletibus fletus, et stridores dentium, et manuum pedumque dura uincula, et pondus catenarum prementium, stringentium, urentium 729 nec consumentium? Heu! mater mea, cur me genuisti filium doloris et amaritudinis, indignationis et plorationis?

6. Qui sic afficitur duplici metu isto et duplici pudore, quatuor uigilias facit in mente, seu quatuor diebus intus illustratur, in quorum quarto quasi Lazarus quatriduanus resuscitatur. Et sicut de uno fonte paradisi oriuntur quatuor flumina,  que irrigant terram : sic quatuor affectiones iste orte de uno fonte compunctionis plenitudinem consumunt [fort. consummant] irrigui inferioris. Pariunt enim suspiria, gemitus et fletus, que dum pro defectu uirtutum aguntur, dicuntur irriguum inferius. Superius autem irriguum, est uallis lacrymarum. Pinguis infusio hec celitus irrorata, nec extorta, nec coactitia: pluuia uoluntaria est, quam segregauit Deus hereditati sue . Aque iste sunt que egrediuntur de templo a latere dextro , et fluunt impetu de Libano , fluunt etiam de  fonte paradisi in quatuor capita. Paradisus conscientia iusti est, quam non urit cura pungens, nec culpa remordens, quam non attenuat sensus egens, quam non grandinant corporearum rerum irruentia phantasmata; fide florida, uirtutibus fructifera, opinione odorifera. Huius medio fons oritur, dum uirtus integritate solidatur. Hec deinde diuiditur in quatuor capita: iustitiam, prudentiam, fortitudinem, temperantiam. Iustitia fodit in altum, et querit aquas irrigui superioris; prudentia inuenit, fortitudo uindicat sibi, temperantia possidet. Iustitiam dico esse genus ad omnia precepta Dei: prudentiam diuinarum humanarumque rerum scientiam: fortitudinem, uigorem mentis inter aduersa et prospera erectum: temperantiam, inter uelle et nolle,  nosse parum et nimis, citra et ultra discretionem. Legitime hec custodita perfectum faciunt uirum, cupientem dissolui, et esse cum Christo, qui dicat: Heu mihi, quia incolatus meus prolongatus est!  et, Sitiuit anima mea ad Deum fontem uiuum . Fons iste fons patens est domus Dauid in ablutionem peccatoris et menstruate . Hic est fons quem foderunt principes multitudinis, quos commemorauimus, iustitia scilicet, fortitudo, et temperantia in datore legis, id est compunctione; et in baculis suis, id est in uigore solido perfecte integritatis.

7. Mens itaque a uitiis purgata, Deum sitiens iugiter, et ipsius aduentum in se suscipiens, frequenter delectata tante suauitatis inenarrabili dulcedine,  quia pro uelle suo semper eam habere minime ualet, miro dolore afficitur; et hec ei consolatio, ut pre eius desiderio iugi lacrymarum pane pascatur. Fit itaque uallis lacrymarum, dum de se humiliter sentiens, affatim abundat ubertate fletuum. Et habet hoc irriguum superius, quo mortua mundo suauiter et dulciter pascitur, quia per irriguum inferius emundata iam celestium contemplatione ineffabiliter delectatur. Hec duo irrigua, due oliue sunt, et duo candelabra lucentia ante Deum. Sunt hec duo luminaria, duo altaria, duo exploratores, duo cherubim, duo ostiola, duo ubera, testamenta duo, hirci duo, leones duo, minuta duo, tabule due, columne due, sorores due, manus due, et si qua sint binaria, que his consonantia opinabiliter queant  inueniri. In talibus suspiriis gemitu ac fletu, ac conualle lacrymarum, »ad te clamamus exsules filii Eue,« Domina rerum, Sancta sanctorum, uirtus nostra et refugium: decus mundi, gloria celi, preelecta ut sol, pulchra lunaris ut fulgor, agnosce omnes te diligentes. Audi nos: nam te Filius nichil negans honorat. Et tu salua nos, Domine Iesu, pro quibus uirgo Mater te orat  , cuius regnum et imperium sine fine permanet in secula seculorum. Amen.



SERMO Iu.


Ante, pererratis amborum finibus, exsul
Aut Ararim Parthus bibet, aut Germania Tigrim,
 Quam tuus e nostro labatur pectore uultus 
uirgo Dei genitrix, quem totus non capit orbis.

1. Omnino necessarie. uultum quidem tuum deprecabuntur omnes diuites plebis; quanto magis pauperes 730 plebis? et si pauperes plebis, multo magis egenus et pauper, opprobrium hominum et abiectio plebis. Tibi dixit cor meum: Quesiui uultum tuum; uultum tuum, Domina, requiram: ne auertas faciem tuam a me, ne declines in ira a seruo tuo. Ostende faciem tuam, sonet uox tua in auribus nostris, quia uox tua dulcis, et facies tua decora. uocem tuam audiuimus quater in Euangelio, o Domina rerum. Primo, ad angelum; secundo ad Elisabeth, tertio ad Filium, Fili, quid fecisti nobis sic?  quarto, item ad Filium, uinum  non habent . Quam harum inquirimus? Illam utique, uinum non habent. Necessaria nobis hec est. Defecit uinum in cadis nostris, uinum scilicet letificans cor hominis . Non causamur de uino in quo est luxuria ; illud querimus, de quo propheta, quod germinat uirgines : harum pincerna tu, uexillifera tu. uexilla regis prodeunt in nobis, te agente pro nobis. Calix in manu tua uini meri, in manu tua, in potestate tua; uini meri, amoris diuini. Dic, Domina rerum, dic pro nobis, Filio tuo, uinum non habent. Calix huius uini inebrians, quam preclarus est! Inebriat, calefacit, acuit, audaces facit et fortes, obliuiosos, discretos, somnolentos. Inebriat amor Dei ad contemptum mundi: calefacit,  quia feruentes facit: acuit, quia erudit: facit audaces contra aduersa, et fortes; a carne, mundo, et demonibus inuincibiles; obliuiosos eorum scilicet que retro sunt, et in futura extentos: discretos erudiens ad iustitiam; somnolentos ad temporalia, et tediosos; et ad inuisibilia contemplanda pronos et promptos.

2. Hoc uinum letificat cor hominis. Hoc a te et per te speramus, non solum uinum, sed et panem. Panis enim cor hominis confirmat . Panis ille de quo Scriptura: Panem angelorum manducauit homo . Panis ipse Filii tui dulcis memoria: presentia ipsius plena tu. Et mensa propositionis duodecim panum numerum  duodenarii dedicans. Duodecim panes, duodecim sunt prerogatiue gratiarum, in quibus gratia repleta es, et Dominus tecum. Porro ne de corde meo uidear prophetare, tuas has prerogatiuas Paulus apostolus et nominat pariter et enumerat dicens: Fructus autem Spiritus est caritas, gaudium, pax, patientia, longanimitas, benignitas, mansuetudo, fortitudo, misericordia, continentia, castitas . Panes certe admodum splendidi, sapidique. Splendidi, in sua natura: sapidi, in animorum experientia. Denique summe spirituales delicie he sunt. Plus quippe eis confirmatur et delectatur animus, quam ullis carnalibus deliciis corpus. Neque uero proueniunt homini a se ipso, imo fructus sunt  Spiritus sancti. Proinde, uirgo beata, postquam nuntius celestis te predicta gratiarum prerogatiua perhibuit plenam, mox gratiarum causam subiungens, inquit, Dominus tecum . Dominus autem spiritus est. Spiritus ergo sanctus magnificauit facere tecum. Magnificauit, inquam, facere in te duo opera sua. Unum erat, dum dignam te fecit que Dei Filium concipere posses et parere: alterum, quando ex tua carne sancta ac digna carnem Filii Dei formauit. Fecit proinde te magnam et castam. Magnam plane fecit, ut immensum caperes: castam, quatenus digne contineres. Magnam te fecit humilitate; castam, uirginitate.

3. Itaque tu sancta, tu es castellum in quod iehsu intrauit, habens turrim humilitatis  et murum uirginitatis. Murum certe fortissimum; quippe qui nec ante partum, nec in partu, nec post partum potuit uiolari. Lapides muri disciplina tua fuerunt et continentia, sine quibus nunquam constans est uirginitatis murus. In te due sorores fuerunt Maria et Martha , que Dominum susceperunt. Maria fuit intelligentia tua specialis, qua Deum et Dei Filium esse intellexisti quem genuisti. At uero Martha rationalis erat prudentia, qua ei ut Domino Filioque tuo in carne seruisti. Tu ergo, Domina, nasus es speciosus, ad quam dicit sponsus: Nasus tuus sicut turris Libani , que edificata est cum propugnaculis: mille clypei pendent ex ea, omnis armatura fortium . Nasus duo habet  foramina, per que spiritum a capite emittit: ita tu, Domina, uirginitate et humilitate tua de celo eduxisti Filium Dei, Spiritus oris nostri, dicente propheta, Christus Dominus . Spiritus uero est Dominus 731 Christus: quippe qui ut spiritus oris nostri caritatem calefacit, cupiditatem nostram refrigerat, ad bonam nos uoluntatem mouit, fide iustificauit. Tu ergo nasus Ecclesie similis es turri, celsa uidelicet dignitate, firma grauitate. Turris es Libani. Libanus mons, qui dicitur Dealbatio, altam pre omnibus signat innocentiam tuam. Innocens fuisti ab originalibus et ab actualibus peccatis. Nemo ita preter te. Unde auctoritas Augustini: »Cum de peccatis agitur, nullam de  beata Maria uolumus fieri mentionem. Ex eo enim maiorem credimus ei collatam uirtutem ad uincendum ex omni parte peccatum, que concipere et parere meruit eum qui nullum habuit peccatum .« Ex omni inquit, parte hoc est, ex parte originalis, et ex parte actualis peccati. Ea ergo sola excepta, ceteri omnes quid dicere possunt, nisi quod ait apostolus Ioannes: Si dixerimus quod peccatum non habemus, ipsi nos seducimus, et ueritas in nobis non est?  Ego quoque pia fide opinor, in utero matris tue ab originalibus te absolutam peccatis: nec uana est fides, nec opinio falsa. Denique et rationes et auctoritates inueniuntur ista stipulantes.  Et quidem ratio sic: Si alii in utero matris fuerunt sanctificati, multo magis tu, mater Domini. Sed Ieremias et Ioannes, alter sanctificatus , alter Spiritu sancto repletus in utero matris leguntur . Ergo et tu, Maria genitrix Dei, que sola totam Spiritus sancti gratiam possedisti, quam alii habuere per partes. Te enim angelus Gabriel pronuntiauit gratia plenam . Tuum odorem longe ante in filio patriarcha Isaac trahebat dicens: Ecce odor filii mei sicut odor agri pleni . Tu es ager plenus, plena uirtutum, plena gratiarum. Tu protulisti frumentum electorum, quod est etiam Angelorum cibus. Te benedixit Dominus. Te, inquam, benedixit Dominus, ut per te benedictam uita ueniret, sicut mors per  Euam processerat maledicta. De te secretorum celestium conscius Salomon dicit: Que est ista que progreditur sicut aurora consurgens, pulchra ut luna, electa ut sol, terribilis ut castrorum acies ordinata?  Aurora semper noctem sequitur, nox precedit auroram. Quid autem est nox frigida et obscura, nisi originale peccatum, frigidum concupiscentia, obscurum ignorantia? Tu ergo processisti ut aurora lucida et rubicunda, quia superatis originalibus peccatis in utero matris, nata es lucida cognitione ueritatis, et rubicunda amore uirtutis. Inde est quod natiuitatem tuam sanctam sancta Ecclesia festiuis celebrationibus honorat, quod alias non faceret. Denique nullius preter te, nisi Domini Filii tui, et Ioannis Baptiste  colit natiuitatem.

4. Cum igitur tam clare auctoritates diuine tuam ab utero testentur innocentiam, quis ultra dubitet sanctam et immaculatam huic mundo progenitam? Tu es proinde turris Libani cum propugnaculis edificata. Ab ineunte quippe etate dilexisti iustitiam, et odisti iniquitatem. Quare delectatio iustitie, odiumque iniquitatis, cum quibus creuisti, tua fuere propugnacula. His quippe uisis, hostibus certe suspecta fuisti. Non enim parum formidabant, ne forte tu esses  per quam expugnandi erant et damnandi: propter quod et terribilis fuisti eis ut castrorum acies ordinata. Nihil uero omnino proficit inimicus in te, eo quod mille clypei pependerunt  ex te, omnis armatura fortium. Denarius solidus millenarius est: siquidem denarius quadratus centenarium perficit. Porro decem sunt precepta Legis Primum est: Dominum Deum tuum adorabis, et illi soli seruies . In hoc solius Dei precipitur cultus. Nulli quippe alii seruitus, que grece latria dicitur, debetur. Siquidem quando demonibus exhibetur, idololatria uocatur: quod proximo inhibetur precepto, Non assumas nomen Dei tui in uanum. Ac si diceret: Nulli creature Dei honorem exhibeas, nichil per incantationes aut auguria queras. Porro speciale obsequium Deo prebetur in obseruantia sanctarum solemnitatum: unde tertium preceptum contexitur, Obserua diem Sabbati: quod est, In sacris feriis te exerce, quatenus  per requiem presentem discas sperare eternam. Ac tria ista ad Deum duntaxat pertinent, qua de re in una solummodo tabula scripta fuerunt. Ceterum cetera ad conuersationem hominis cum 732 proximo spectant, quare et ipsa continebantur in secunda

5. Et primum quidem ad maxime proximos, id est parentes, pertinet: Honora, inquit, patrem et matrem. Honoris nomine non solum subiectionis reuerentia, sed etiam subsidii obsequium accipitur. Proinde filii debent honorare parentes, et in bonis obediendo, et temporalia, si opus habuerint, subsidia ministrando. Non occides. Id maximum malum est quod proximis potest inferri, ac propterea primo omnium debuit prohiberi. Fit autem homicidium  multis modis, manu, precepto, consilio, consensu uel neglectu. Si enim moriturum aliquo modo uiuificare ualeas et negligis, procul dubio eius mortis reus teneris. Postea dicit: Non fornicaberis . Fornicatio alia spiritus, alia corporis. Spiritus fornicatio est, deserto Deo, adherere diabolo. Unde, Perdes omnes qui fornicantur abs te . Porro corporis fornicatio, est passim cum meretricibus, uel feminis a legitimis uiris absolutis, sola libidinis explende causa commisceri. Deinde adiungitur: Furtumque non facies. In furto comprehenditur rapina, usura, peruasio, quidquid denique cum damno alterius possidetur. Deinceps ait: Falsum testimonium ne dicas. Falsum testimonium, alieni patrocinium mendacii proprie dicitur. uerumtamen  in hoc loco pro omnibus mendacii partibus uerisimile est poni. Denique periurium, uoti solutionem, et generaliter omne mendacium non permittit, qui falsum testimonium nominatim prohibuit. Nonum preceptum est: Non concupisces proximi tui uxorem. Ubi nimirum adulterium uetuit, atque abusionem Deo sacratarum. Sponse quippe sunt Dei: et utique non minus est Dei sponsam uiolare quam hominis. Decimum: Non concupisces rem proximi tui . Omnem dolum et circumuentionem hoc ultimo uetat precepto, quibus miseri mortales se inuicem decipiunt, bonisque priuant terrenis.

6. Hec decem Legis precepta suos obseruatores tanquam clypei muniunt, et a tormentis inferni defendunt,  quapropter optimi decem clypei sunt. Denarius porro linearis numerus est, solam habens longitudinem, que solo duntaxat capitur intellectu. Decem itaque clypeos habet. At si denarius in altum extendatur atque quadretur, centenarium uidelicet parit. Eadem quoque ratione si Decalogus post scientiam memoria firmetur, et dilatetur affectu, centum profecto clypei possidentur. Postremo denarius exaltatus atque solidatus millenarium perficit: sic nimirum Decalogum de affectu in bonam producens operationem, optatos certe mille cepit clypeos possidere. Non est dubium te benedictam intellectu et affectu, et actu, hunc super omnes mortales Decalogum habuisse et obseruasse: unde prorsus merito mille clypei ex te dicuntur pendere. Et non solum  clypei, sed et omnis armatura fortium. Nihil est enim uirtutis quod ex te non resplendeat: et quidquid singuli habuere sancti, tu sola possedisti. Lectulus es Salomonis, de quo in Canticis: En lectulum  Salomonis septuaginta fortes ambiunt ex fortissimis Isrel, omnes tenentes gladios, et ad bella doctissimi .





MEDITATIO IN SALuE REGINA. *





[NOTA.]

Est fragmentum cap. 19 part. III Stimuli amoris inter Opuscula S. Bonauenture. Quidam putant esse Anselmi Lucensis episcopi, qui ante Bernardum natum deuixit. Non ergo Bernardus esset auctor clausule huius antiphone, O Clemens, etc., cum ab hoc auctore afferatus

 1. Ad salutandum uirginem primo debeo eius magnitudinem considerare. Nec enim circa suum Filium amplius potuit eleuari, quam ut Mater Dei uocaretur. Admirans ergo magnificentiam Matris nostre,  deuote et reuerenter dico: »Salue, Regina.« Sub tuo tegmine, Domina, uolo de cetero militare: me totaliter dominationi tue committo, ut plenarie regas, nichil mee insipientie dimittens de mei regimine. Quidquid enim mihi 733 dimiseris, noueris miserrime destruendum. Sed cum plenus sim miseria a uertice usque ad pedum plantas, et putrefactus; fetorem grauem et horrorem quomodo dignaberis regere, tam nobilis creatura? Quia tu es »Regina misericordie« et qui sunt misericordie subditi, nisi miseri? Multum es sollicita de miseris; hos in tuos filios adoptasti, hos regere Domina uoluisti: et ideo »Regina misericordie« uocaris. Nos ergo miseri tecum de cetero consolemur, tecum amodo, Domina, habitemus, te mentis uisceribus amplectamur,  quia tu es »uita.« uita uere, que mortem superbie humilis uicisti, et nobis uitam gratie impetrasti. O certe uita amabilis, uita desiderabilis, uita delectabilis! o uita que nutris tuos celestibus alimentis! Qui enim uult te habere, se affligat, delicias respuat, delicata queque contemnat: et qui amplius mortificatus fuerit, te amplius possidebit.

2. »Dulcedo.« uere dulcedo, que amaritudinem peccati, impetrando gratiam, expellis, que nobis gratie dulcorem acquiris, que ad suauitatem patrie celestis contemplantes introducis. O dulcis Domina, cuius sola memoria affectum dulcorat, cuius magnitudinis meditatio mentem eleuat, cuius pulchritudo oculum interiorem exhilarat, cuius amenitatis immensitas  cor meditantis inebriat! O Domina, que rapis corda hominum dulcore, nonne cor meum, Domina, rapuisti? Ubi, queso, posuisti illud, ut ipsum ualeam inuenire? O raptrix cordium, quando mihi restitues cor meum? Quare sic corda simplicium rapis? Quare uiolentiam facis amicis? Nunquid ipsum semper uis tenere? Cum illud postulo, mihi arrides: et statim tua dulcedine consopitus quiesco. Cum in me reuersus iterum illud postulo, me complexaris dulcissima, et statim inebrior tui amore: tunc cor meum non discerno a tuo, nec aliud scio petere, nisi tuum. Sed ex quo est cor meum tuo dulcore sic inebriatum, guberna illud cum tuo, et in sanguine Agni conserua, et in latere Filii colloca. Tunc assequar quod intendo, et possidebo  quod spero, quia tu es »spes nostra.« Sperent ergo in te qui nouerunt nomen tuum, quoniam non dereliquisti querentes te, Domina. Certe qui sperant in te, mutabunt fortitudinem: assument pennas, ut  aquile; uolabunt, et non deficient. Quis non sperabit in te, que etiam adiuuas desperatos? Non dubito quod si ad te uenerimus, habebimus quod uolemus. In te ergo speret qui desperat: qui deficit, ad te currat.

3. »Salue.« Quis ergo de cetero nos a tui salutatione poterit prohibere ex quo sic es uita, dulcedo et spes nostra? »Salue.« Quis ergo ex quo Regina es nostra, a tua reuerentia nos poterit separare uel impedire? Primo es Domina salutanda, ut per te gratia impetretur: secundo, ut per te ad gloriam ueniatur. »Ad te.« Ad te uere, quia tu sola Deum genuisti, tu sola interemisti uniuersam hereticam prauitatem: ad te certe que leuas nos a fecibus peccatorum, que nos consolaris in cunabulis uagientes,  lactas paruulos esurientes, »Clamamus.« Quare non clamaremus, Domina, qui uulnera sustinemus, plagas sentimus, qui inimicis undique circumdamur? Clamamus angustiati miseriis infinitis oppressi. Clamamus cordis anxietate, stomachi uacuitate, doloris acerbitate, aut forte erga te amoris immensitate. Quare enim obdormis, Domina? Surge, adiuua nos. Clamamus etiam, ut nostram manifestemus necessitatem, quia clamare necessitas nos compellit: quid nos amplius affligis? Si multum tardaueris, uocem amittam clamando, et ad te amplius uociferare nequibo. Heu mihi! tunc quid faciam, cum nec exaudire me poteris, nec audire? Cito, cito, Domina, subuenias clamanti, ne in manibus deficiam inimici:  curre, festina, Domina, et tuum iniquissimum, et infidelissimum seruum ad te clamantem parcendo adiuua, et eripe de manu et periculis tui hostis. Si aliud te allicere, Domina, non deberet, nisi quia tuus hostis audet nos tuos seruos inuadere fraudulenter, deberes ad nos quam citius festinare. Curre, et libera nos, Domina, propter eorum superbiam reprimendam. Curre, ne dicant: Ubi est eorum Domina, de cuius clementia confidebant?

4. Ne mireris, Domina, si clamamus, quia sumus a te nimium elongati. In regione longinqua dissipauimus partem 734 nostram, et ideo »ad te clamamus exsules.« Exsules a patria, exsules a uisione diuina: et utinam non exsules a gratia, exsules a consolatione materna! O anima, cur non es potius  a corpore separata, quam a tua Domina exsul facta? Heu mihi! cur sum in tam longum exsilium relegatus! O Domina, dum hic sumus, exsules constituas nos, ne hic tanquam in patria confidentes, te et tuum Filium querere desistamus: sic tamen constituas exsules in corpore, ut semper tecum simus ciues in mente. »Filii Eue.« uere filii Eue; superbi, presumptuosi, ambitiosi, auari, gulosi et carnales, inobedientes; et breuiter, in omnibus ipsam Euam sequentes, proni sumus ad malum, difficiles uero ad bonum: et si contingat aliquem filium bonorum operum generare, cum quodam cordis dolore et tristitia parturimus. Sed malum cum letitia perpetramus, nec bonis sufficiunt mala nostra: sed sicut ipsa Eua, ita et nos alios inclinamus ad malum; et  etiam sicut ipsa, ita et nos in defectibus excusamus, aut saltem, si possumus, in alios retorquemus. Plus enim placet nobis in multo sudore et labore uilia acquirere, quam Dominam glorie degustare, et ipsam leuissime, imo dulcissime possidere. Nisi enim nos, Domina, adiuuisses, fortassis iam in inferni profundissima uenissemus.

5. Nec est quod nos ualeat excusare, qui non te, sed Euam in omnibus imitamur, ac per hoc, »Ad te suspiramus.« Suspiramus autem de tam bone Matris absentia, uenire ad te, Domina, cupientes: »suspiramus ad te,« uidere Filium tuum affectantes. Nimius ergo amor, quo erga te sumus inebriati intrinsecus, cogit nos ad te, Domina, suspirare. Omnibus  es amabilis, omnibus affabilis, omnibus delectabilis; sedes sapientie, fluuius clementie, radius Deitatis: nec est qui se abscondat a calore tuo. Quis ergo ad te, Domina, non suspirabit? Amore suspiramus, etiam et dolore. Undique nos angustie premunt. Quomodo ergo ad te non suspiremus? solatium miserorum, refugium expulsorum, liberatio captiuorum, Regina bellatorum, Domina uniuersorum, etiam inimicorum, nec est qui tue uoluntati ualeat obuiare. Sic afflicti, sic miseri ad te suspiramus: »Gementes et flentes in hac lacrymarum ualle.« Heu, Domina! non uides quod totaliter sumus amaritudine pleni? Intus sumus gementes, exterius flentes in loco lacrymoso iacentes: onerati peccatis gemimus, aggrauati molestiis flemus, abundantes  miseriis in ualle lacrymarum sumus, tuum subsidium postulantes. Quid amplius dicam? nec sufficio, nec scio omnia detestabilia huius uallis enarrare.

6. »Eia ergo, aduocata nostra.« O laudabilis clementia Saluatoris, qui sic afflictis tam nobile subsidium dignatus est elargiri! et ideo non est timendum quin miserearis miseris, ad illam partem inclinans sententiam quam defendis, ut nobis exhibeas gloriam quam peperisti. Non ergo restat, Domina, nisi ut illos misericordes oculos ad nos conuertas. »Eia ergo, aduocata nostra, illos tuos misericordes oculos ad nos conuerte.« Non dubitamus, Domina, quin, si nostras aspexeris miserias, non poterit tua miseratio suum retardare effectum. Mirabiles necnon et amabiles illi tuorum radii oculorum, quibus  nos allicis ad amorem, et ad plenam ducis salutem, ne uenenatos oculos basilisci timeamus. O Eue oculi uenenati! cur non offertis uos oculis uirginis, si uultis perfectam recipere medicinam? nam suorum claritas oculorum tenebras expellit, effugat cateruas demonum, purgat uitia mentium, corda congelata accendit, et demum ad celestia trahit. O quam beati, o Domina, quos tui uiderint oculi! Hos ergo oculos ad nos, Domina, conuerte. »Et Iesum benedictum fructum uentris tui nobis post hoc exsilium ostende.« O uenter mirabilis, qui potuit capere Saluatorem! o uenter laudabilis, qui potuit recipere Redemptorem! o uenter desiderabilis, e quo emanauit desiderium mentium, gratiarum fluuius, glorie  premium! o uenter amabilis et dulcedo anime, o eleuatio mentium, inebriatio cordium, sanitas peccatorum! Fructus tuus, Domina, hic certe est fructus beatus a principio sui ortus. Hic est iehsu Dei uiui Filius. Hic est saluator noster Dominus Deus. Hunc »Iesum benedictum fructum uentris tui nobis post hoc exsilium ostende,« ut uidendo ipsum habeamus; ipsum uidendo, beatitudine repleamur. »O clemens, o pia, o dulcis Maria!« O clemens indigentibus, pia exorantibus, dulcis diligentibus! o clemens penitentibus, pia proficientibus, dulcis contemplantibus! o clemens liberando, pia largiendo, dulcis te donando! o clemens consolando, pia blandiendo, dulcis osculando! Clemens es subiectis, pia iam correctis, dulcis predilectis. Amen.





AD CLERUM IN CONCILIO REMENSI CONGREGATUM SERMO.





[NOTA.]

735 Non est Bernardi, cui superbum et insolens uideretur, episcopos uniuersosque prelatos fratres appellare, quanto minus diabolos, uti hic fit num. 3. Cuiuscunque sit, ex Bernardi centonibus totus constat, coram Papa, eiusque iussu habitus, ex num. 1.

 1. Graue est quod mihi iniungitur, uidelicet ut doceam doctores, instruam patres: presertim cum scriptum sit, Interroga patres tuos, et annuntiabunt  tibi . Sed precipit mihi Moyses iste cuius manus graues sunt; cui obediendum est non solum a me, sed etiam ab omnibus. Et plus quam  Moyses hic. Moysi commissa fuit una plebs Isrelitica; isti autem, uniuersa Ecclesia. Et plus quam angelus hic. Cui enim Angelorum dixit aliquando Deus: Quecunque ligaueris super terram erunt ligata et in celis?  Secundum officium dico, non secundum meritum. Preter Deum non est similis ei nec in celo, nec in terra. Hic est Petrus, qui misit se in mare , cum alii discipuli nauigarent ad Iesum. Unusquisque uestrum contentus est nauicula sua, hoc est archiepiscopatu suo, abbatia sua, prepositura sua: iste autem misit se in omnes archiepiscopatus, abbatias, preposituras. Hoc mare magnum et spatiosum manibus, illic reptilia quorum non est numerus. Et uobis dico, fratres mei episcopi, multum exaltauit uos Deus:  uos estis sal terre, sicut dicit Dominus in Euangelio. uos estis lux mundi . Ego dixi, Dii estis, et filii Excelsi omnes. uerumtamen sicut homines moriemini, et sicut unus de principibus cadetis . Ubi sapiens? ubi scriba? ubi conquisitor huius seculi?  Nonne sicut homines morientur? et nonne sicut unus de principibus cadent? Unde cadent, uel quo? De latere Domini, in profundum inferni.

2. Fratres, duo mala magna restant: mors uidelicet et iudicium. Dura est enim conditio mortis, et idcirco rarus est qui uelit mori. Sed que cura mori, cum hec sit uia uniuerse carnis? Eia quo ibo a spiritu tuo, et quo a facie tua fugiam?  cum dicat Apostolus: Omnes nos representari oportet ante tribunal Christi, ut referat unusquisque rationem de his que gessit in corpore suo, siue bonum, siue malum . Fratres, aliam synodum pronuntio uobis, ubi Dominus Deus sedebit in iudicio: et ibi omnes nos oportet representari, et ibi Deus iuste iudicabit orbem terrarum. Hic includitur iustitia in marsupio: sed iuste iudicabit Deus in illo iudicio: et ibi omnes nos oportet representari , siue sit Papa, siue cardinalis, siue archiepiscopus, siue episcopus; siue diues, siue pauper; siue doctus, siue indoctus: Ut referat unusquisque rationem de his que gessit in corpore, siue bonum, siue malum. Et si reddenda est ratio de  his que quisque gessit in corpore suo; heu! quid fiet de his que quisque gessit in corpore Christi, quod est Ecclesia? Ecclesia Dei uobis commissa est, et dicimini pastores, cum sitis raptores. Et paucos habemus, heu! pastores; multos autem excommunicatores. Et utinam sufficeret uobis lana et lac! sititis enim sanguinem.

3. Quatuor tamen his qui presunt in Ecclesia Dei, necessaria esse pre omnibus reor: uidelicet, ut per ostium intrent; ut in humilitate se contineant; auaritiam declinent; munditiam tam corde quam corpore seruare studeant. Sed quid prodest si canonice eligantur , si non canonice uiuant? Dixit Dominus ad duodecim: Nonne ego uos duodecim elegi? et unus ex  uobis diabolus est . Domine Iesu, cum esset electio illa in manu tua, si non haberes aliquem contradicentem et reclamantem tibi, quare elegisti diabolum episcopum? Cur, bone Iesu, non elegisti bonum, et iustum, et sanctum, sicut Petrus bonus, iustus et sanctus fuit? uel si elegisti diabolum, cur te iactas elegisse? Fratres, 736 sic facit iehsu hodie, eligens sibi multos diabolos episcopos. Ubi, proh dolor! reperiemus Episcopos, qui post adeptam dignitatem in humilitate se contineant? Nempe superbia eis occasio est ut ad tantam dignitatem aspirent, ut in ouile Christi impudenter irrumpant; cum tamen per Psalmistam Dominus dicat: Non habitabit in medio domus mee qui facit superbiam . iehsu autem in  medio est, non in angulo. Unde ipse in Euangelio, Ubi duo, inquit, uel tres congregati fuerint in nomine meo, in medio eorum sum ; et iterum, iehsu autem transiens per medium illorum ibat : et in libro Sapientie, In medio, inquit, ecclesie aperuit os eius : et rursus in Euangelio dicitur, Stetit iehsu in medio discipulorum suorum . ue mihi, Domine Iesu, si tecum ero in domo tua, et non in medio domus tue. At isti non sic. Sunt quidem cum Iesu, sed non in medio domus eius; quia amant et faciunt superbiam, parentes suos extollentes, pauperes autem negligentes et deprimentes. Male uiuunt,  et subiectos male uiuere uolunt. Et idcirco comparantur apostate angelo, qui dixit in corde suo: Ponam sedem meam ad aquilonem , etc. Quid est diabolum ad aquilonem sedem uelle ponere, nisi superbum quempiam et impium super suos similes a caritatis calore, uel sapientie luce alienos principatum appetere; uel ademptum tenere? Talis erat Absalon super filios Isrel, patri suo rebellis, principatum appetens . Talis erat Ieroboam, qui peccauit, et peccare fecit filios Isrel in uitulis aureis . Tales fuerunt Scribe et Pharisei, contra quos ait Dominus: ue uobis, Scribe et Phariei, qui clauditis regnum celorum ante homines: uos enim non intratis, intreuntes non sinitis introire .

4. Porro episcopi huius temporis auaritiam quomodo declinent? Quod enim sine miserabili gemitu dicendum non est, Christi opprobria, sputa, flagella, clauos, lanceam, crucem et mortem, hec omnia in fornace auaritie conflant, et profligant in acquisitionem turpis questus, et pretium uniuersitatis suis marsupiis includere festinant: hoc solo sane a Iuda Iscariotis differentes, quod ille horum omne emolumentum denariorum numero compensauit; isti uoraciori ingluuie lucrorum, infinitas exigunt pecunias. His insatiabili desiderio inhiant pro his ne amittant timent; et cum amittunt, dolent. Harum in amore quiescunt, quantum duntaxat liberum est [.....] arbitrium aceruandi, uel augmentandi  cura. Animarum nec casus reputatur, nec salus. Non sunt profecto matres, qui cum sint de Crucifixi patrimonio nimium incrassati, impinguati, dilatati, non compatiuntur super contritione Ioseph. Archipresbyter circuit obedientiam sibi creditam; et ut impleat saccum suum, tradit sanguinem iustum. uendit nempe homicidia, adulteria, incestus, fornicationes, sacrilegia, periuria, et usque ad summum implet manticam suam. Fama igitur uolante innotescit episcopo talis questus; et accersito archipresbytero: Da mihi, inquit, partem meam. At ille: Nihil dabo tibi. E contra episcopus: Si non dederis mihi, inquit, partem meam, auferam tibi omnia. Fitque altercatio maxima, et propter auaritiam fit discordia. Postea uero archipresbyter reuoluens secum,  quod auctoritate episcopi fungatur potestate ista, et quod sine gratia ipsius nichil possit; peruerse conuersus, Penitet, inquit, me, accipe partem tuam, et insuper de mea quod beneplacitum fuerit: et reconciliantur. Heu! sicut Herodes et Pilatus reconciliati sunt, et Christus crucifixus est: 737 sic nichilominus isti reconciliantur, et pauperes Christi spoliati sunt.

5. En tempora ista plane feda a negotio perambulante in tenebris: quapropter ue generationi huic a fermento Phariseorum, quod est hypocrisis; si tamen hypocrisis dici debet, que iam latere pre abundantia non ualet, et pre impudentia non querit. Et sic serpit hodie putida tabes per omne corpus Ecclesie, quo latius, eo desperatius, eoque periculosius,  quo intestinius. Nam si insurgeret apertus hereticus, mitteretur foras et aresceret: si uiolentus inimicus, absconderet se quis forsitan ab eo. Nunc quomodo eiiciet, aut quomodo abscondet se? Omnes amici et inimici, omnes necessarii, omnes domestici, et nulli pacifici: et que sua sunt querunt omnes. Ministri Christi sunt, et seruiunt Antichristo: honorati incedunt de bonis Domini, cui honorem non deferunt. Inde hic est eis quem quotidie uidemus meretricius nitor, histrionicus habitus, regius apparatus. Inde aurum in frenis, aurum in sellis et in calcaribus. Plus nitent calcaria quam altaria. Inde mense splendide et cibis, et scyphis. Inde comessationes et ebrietates. Inde cithara,  et lyra, et tibia, redundantia torcularia, et promptuaria plena, eructantia ex hoc in illud. Inde dolia pigmentaria, inde referta marsupia. Huiusmodi sunt et uolunt esse ecclesiarum prepositi, decani, episcopi, et archiepiscopi. Nec enim hec merito cedunt, sed negotio illi quod perambulat in tenebris. Olim predictum est, et nunc tempus impletionis aduenit: Ecce in pace amaritudo mea amarissima . Amara prius in nece martyrum, amarior post in conflictu hereticorum, amarissima nunc in moribus domesticorum. Non fugari, non exterminari possunt: ita inualuerunt, ita multiplicati sunt super numerum. Intestina et insanabilis est plaga Ecclesie; et ideo in pace amaritudo mea amarissima. Sed in qua  pace? Pax est, et non est pax. Pax a Paganis, pax ab hereticis, sed non profecto a filiis. uox plangentis in tempore Isrel: Filios enutriui et exaltaui, ipsi autem spreuerunt me . Spreuerunt et inualuerunt a turpi uita, a turpi questu, a turpi commercio, a negotio perambulante in tenebris. Superest ut iam de medio fiat demonium meridianum ad seducendos, si qui in Christo residui sunt, adhuc persistentes in simplicitate sua: siquidem absorbuit fluuios sapientium et torrentes potentum, et habet fiduciam quod influat Iordanis in os eius , id est, humiles et simplices qui sunt in Ecclesia. Ipse enim est Antichristus, qui non solum se diem, sed et meridiem mentitur, et extollitur supra id quod colitur ut Deus, quem  Dominus iehsu interficiet spiritu oris sui, et destruet illum illustratione aduentus sui .

6. Ecce diximus quales habemus pastores in uia hac qua ambulamus, non quales habere oportet. Non sunt omnes amici Sponsi, qui hodie sicut sponsi Ecclesie hinc inde assistere cernuntur: et, ut uulgo aiunt, eam quasi addextrare uidentur. Pauci admodum sunt qui que sua sunt, non querant, ex omnibus caris eius. Diligunt munera, nec possunt pariter diligere Christum, quia manus dederunt mammone. Intuere quomodo incedunt nitidi et ornati, circumamicti uarietate, tanquam sponsa procedens de thalamo suo. Nonne, si quempiam talium repente eminus procedentem aspexeris,  sponsam potius putabis quam sponse custodem? Unde uero hanc illis exuberare estimes rerum affluentiam, uestium splendorem, 738 mensarum luxuriam, congeriem uasorum argenteorum et aureorum, nisi de bonis sponse? Inter hec est quod illa pauper et inops et nuda relinquitur facie miseseranda, inculta, hispida et exsanguis. Propter hoc non est hoc tempore ornare sponsam, sed spoliare; non est custodire, sed perdere; non est defendere, sed exponere; non est instruere, sed prostituere; non est pascere gregem Domini, sed mactare et deuorare, dicente Domino de illis, Qui deuorant plebem meam ut cibum panis : et iterum, Quia comederunt Iacob, et locum eius desolauerunt  : et in alio propheta, Peccata populi comedent : quasi dicat, Peccatorum pretia exigunt, et peccantibus sollicitudinem non impendunt. Quem dabis mihi de numero episcoporum, qui non plus inuigilet subditorum euacuandis marsupiis, quam uitiis exstirpandis? Ubi est qui flectat iram? ubi est qui predicet annum placabilem Domino? Propterea relinquamus istos, quia non sunt pastores, sed traditores; et imitemur illos qui uiuentes in carne, plantauerunt Ecclesiam sanguine suo. Et quidem isti sortiti sunt ministerii locum, sed non zelum. Successores omnes cupiunt esse; imitatores pauci. Utinam tam uigiles reperirentur ad curam, quam alacres currunt ad cathedram! uigilarent utique sollicite seruantes sibi creditam Ecclesiam: imo uero  uigilarent pro semetipsis, nec sinerent de se dici, Amici mei et proximi mei aduersum me appropinquauerunt, et steterunt . Iusta omnino querimonia, nec ad ullam iustius quam ad nostram referenda etatem. Parum est nostris pastoribus quod non seruant nos, nisi et perdant. Grauiter quippe demersi obliuionis somno, ad nullum dominice comminationis tonitruum expergiscuntur, ut uel suum ipsorum periculum expauescant. Inde est quod non parcunt suis, qui non parcunt sibi, perimentes pariter et pereuntes.

7. Nunc uero dicendum, episcopi et sacerdotes huius temporis castitatis sanctimoniam (sine qua nemo uidebit Deum  tam in corde quam in corpore quomodo student obseruare? Certe  Dominus dicit in Euangelio ad episcopos, haud dubium in primitiua Ecclesia, Sint lumbi uestri precincti : castitatem approbans non tantum, sed etiam imperans. Attestatur etiam hanc Spiritus sanctus in lege, qui nemini nisi mundis, et precipue a mulieribus, panes propositionis edere sinebat. Unde et Achimelech Dauid regi de his panibus  cum militibus sumere cupienti non prius concessit, quam eos mundos esse a mulieribus cognouisset, dicente rege Dauid, Si de mulieribus agitur, mundi sunt ab heri et nudiustertius : iam tunc significante Spiritu sancto, neminem ad mensam Christi, ad illumque panem Angelorum debere accedere, nisi purificatum mente et corpore, ne quod gratia diuina fidelibus preparauit ad salutem, indigne sumentibus ad iudicium fiat, et ad condemnationem. Isti autem castitatis insigne qualiter custodiunt, qui traditi in reprobum sensum faciunt que non conueniunt? Que enim in occulto fiunt ab episcopis turpe est dicere. Melius itaque arbitror super hoc dissimulare et supersedere, quam aliquid, unde scandalizentur innocentes et inexperti, dicere.  Sed ego cur uerecundor dicere, quod ipsi non uerecundantur facere, imo quod Apostolus non uerecundatur scribere et predicare? Dicit autem egregius predicator sic: Masculi in masculos turpitudinem operantes, et mercedem sui erroris recipientes . Fratres, factus sum insipiens, uos me cegistis.





AD PASTORES IN SYNODO CONGREGATOS SERMO. 739 Cuiuscunque sit, nec inelegans est, nec lectu indignus.


 Qui non intrat per ostium in ouile ouium, sed ascendit aliunde, ille fur est et latro. Qui autem intrat per ostium, pastor est ouium, etc. Ioan. cap. X, u\. 1-16.

1. Reuerendissimi Patres et Domini, ecce lecta sunt uerba sancti Euangelii in auribus uestris, et utinam diligenter intellecta ab uniuersitate uestra! Intellectus bonus omnibus facientibus ea. Seculares in speculis suis uisu cognoscere solent pulchritudinem aut turpitudinem suam. Alterius generis est speculum uestrum, in quo magis auditu, quam uisu potestis attendere quid deceat, et quid non deceat; quid impediat, quid expediat, quid ex debito uestri officii uobis incumbat. Speculum uestrum, sanctum est Euangelium. Considerate, obsecro, non uultum uestre natiuitatis, sed statum quotidiane conuersationis.  Considerate, et nolite abire negligendo, sed stetis diligentius inuestigando, et perscrutatis medullitus conscientiis uestris, in testimoniis earum aut gloriemini, aut terreamini. Nam sicut multis gloria, ita multis est ignominia testimonium conscientie sue. Ecce sacrum Euangelium sub numero trium personarum includit multitudinem uniuersam prelatorum. Proposuit enim nobis bonum pastorem, mercenarium, et furem. Si boni pastores estis, gaudete, quia merces uestra copiosa est in celis. Si  mercenarii estis, timete, quia periculum uestrum grande est in terris. Si fures estis, ingemiscite, quia locus uester magnus est in penis, nisi properaueritis ad penitentiam, et que uouistis Domino Deo uestro, digne reddideritis. uos maxime, qui in circuitu Domini estis, et in conspectu eius affertis munera, et offertis, non corruptibilium auri et argenti, sed pretiosi sanguinis et corporis Agni immaculati. Quantam dignitatem contulit uobis Deus! quanta est prerogatiua ordinis uestri! Pretulit uos Deus regibus et imperatoribus; pretulit ordinem uestrum omnibus; imo, ut altius loquar, pretulit uos Angelis et Archangelis, Tronis et Dominationibus. Sicut enim non Angelos, sed semen Abrahe apprehendit ad faciendam redemptionem : sic non Angelis, sed hominibus, solisque sacerdotibus Dominici corporis et sanguinis commisit consecrationem. Omnes enim, sicut ait Apostolus, sunt administratorii spiritus, in ministerium missi propter eos qui hereditatem capiunt salutis . Sed longe excellentius est officium uestrum, quod admirabile est, et non solum in oculis uestris, sed etiam Angelorum.

2. Hec sunt infelicissima tempora, que preuidit apostolus Paulus; in quibus homines sanam doctrinam  non sustinent, sed coaceruant sibi magistros ad desideria sua, in quibus a ueritate se auertunt, et ad fabulas et uanitates huius seculi conuertuntur . Hec sunt, inquam, nouissima tempora, in quibus refrigescit caritas, et abundat iniquitas multorum. Quare hoc dico? Quia, ut audistis, tres personas, imo, ut planius dicam, tria genera doctorum sanctum describit Euangelium. Primum genus aliquam quidem partem, sed unumquodque duorum sequentium copiosam et perniciosam includit multitudinem prelatorum; sed illos defendit numerus. In primo solo genere abundat caritas; in aliis duobus omnino refriget ubi nimirum abundat iniquitas. Audistis proprietates singulorum. Bonus pastor est qui ponit animam suam pro ouibus suis:  mercenarius est qui uidet lupum uenientem, et fugit: fur est qui mactat et occidit. Bonus pastor non suam uoluntatem facere, sed Domini sui querit utilitatem. Ipsi soli seruat fidem, ipsi laborat, ipsum honorat. Ipsi querit gloriam, non sibi. Regi enim seculorum immortali, inuisibili soli Deo, honor et gloria in secula seculorum. Amen. . Non nobis, 740 Domine, non nobis, sed nomini tuo da gloriam . Nobis miseris da ueniam, da gratiam, tibi serua gloriam, utpote a quo est uenia peccatorum, et gratia meritorum. Bonus pastor in omni labore uillicationis sue querit non que sua sunt, sed que Christi; quod proprium habet caritas. Unde si quandoque excesserit, caritas operit multitudinem peccatorum : sed et ipse aduocatum habet in celis Iesum Christum Dominum nostrum, et ipse est propitiatio pro peccatis nostris .

3. Mercenarius est, ut diximus, qui uidens lupum uenientem, fugit. Querit ergo que sua sunt, non que Iesu Christi. Alioquin utique non fugeret, sed sua, imo et se ipsum superimpenderet potius, quam gregem suum raptoribus exponeret. Multi sunt mercenarii, qui in prosperitate leuiter discerni non possunt a bonis pastoribus. Habent enim multa cum ipsis communia. Habuerunt namque sanam electionem in ingressu; habent nichilominus mundam conuersationem in progressu: pacem Ecclesie amant et querunt, utiliter ac uiriliter ecclesiasticis implicantur  negotiis; non recusant grauedines oneris, sed hoc ideo quia ambiunt gloriam honoris. Amant enim primos recubitus in cenis, salutationes in foro, et uocari ab hominibus rabbi . Multoties etiam cibantur pane lacrymarum, et uino compunctionis potantur ex recordatione peccatorum: sicut testatur iunior filius, qui in regione longinqua consumpsit omnem substantiam suam uiuendo luxuriose. Unde et dixit: Quanti mercenarii in domo patris mei abundant panibus!  Si panibus abundant mercenarii, nunquid fame peribunt operarii? Operarios dico, qui quanto rariores in terris, tanto cariores in celis habentur. De paucitate eorum conqueritur ueritas dicens: Messis quidem multa, operarii autem  pauci . Messis utique multa, et sacerdotes multi: et mercenarii multi, sed operarii pauci. Pauci plane operarii, et admodum rari inconfusibiles, qui aspicientes in auctorem fidei et consummatorem Iesum, quos instruunt uerbo sancte predicationis, non destruunt exemplo praue operationis, efficacius opere quam uerbo predicantes.

4. Notandum uero quod filius non dicit, Fac me unum de mercenariis tuis: sed, Fac me sicut unum de mercenariis tuis ; ut uidelicet ea sibi offerat beneficia, quibus illi communicant in presenti. Inquit Psalmista: Cibauit eos ex adipe frumenti . Quos eos? Audi quod premittitur: Inimici Domini mentiti sunt ei. Hi sunt quos cibat ex adipe frumenti, et melle satiat. Qui  sunt illi? Mercenarii, qui licet ad horam credant, in tempore tamen tentationis recedunt . Unde patet quod amici sunt mundi. Amicus autem huius mundi, inimicus Dei constituitur . Iterum querunt que sua sunt, non que Iesu Christi : et si non querunt que illius sunt, cum eo non sunt. Et qui cum eo non sunt, contra eum sunt; quia ipse ait: Qui non est mecum, contra me est . Et qui contra eum sunt, inimici eius sunt. Hi per exteriora mentiuntur Deo de interioribus. Cum enim sane predicent, et munde uiuant, sanitatem loquuntur intentionis: ut uidelicet Deum habeant in causa, et omnia interiora eorum benedicant nomini sancto eius; cum tunc tamen non Deum, sed mundum; non Dominum, sed se  ipsos habeant in causa. Mentiuntur potius Deo quam hominibus, ad cuius contumeliam spectat tanta collatio gratiarum: quibus non honorem Dei, sed honorem hominis constat acquiri, nec caritati, sed cupiditati deseruiri. Unde operarius inconfusibilis postulat non duo tantum, sed tria: quia funiculus triplex difficile rumpitur . Non enim postulat disciplinam et scientiam, quas possunt habere et mercenarii: sed dicit, Bonitatem, et disciplinam, et scientiam doce me , que tria in solis filiis requiruntur. Quid enim prodesset disciplinam 741 habere in conuersatione, scientiam in predicatione, nisi adsit bonitas in intentione? Nusquam scriptum est, aut carnis obsequium,  aut rationis scientiam sufficere; sed bona uoluntas sufficit. Sanata ergo uoluntate, utilis erit et premiosa tam castigatio carnis per disciplinam, quam illuminatio rationis per scientiam.

5. Propter supra dictas ergo rationes, et alias huiusmodi, diximus quia in prosperitate mercenarius leuiter discerni non potest a bono pastore; quia dum pacis arridet securitas, intentionis eius palliatur infirmitas. Nihil occultum quod non reueletur . uasa figuli probat fornax . Flante uento aduersitatis, statim quod infirmum est intentionis, ostendit effectus operationis. uidet enim lupum uenientem, et fugit. Qui sunt isti lupi? Tyranni et raptores seculi, qui propria tentati concupiscentia, uel ingenita compulsi maleuolentia  incendunt ecclesias, uastant ouilia Christi, spoliant pupillos et uiduas, proscriptionem inducunt pauperibus, Deum blasphemant in suis operibus. Hi factis rapinis, fractisque ecclesiis, cum gladius ultionis in eis exseritur, ueniunt uel blandiendo, uel comminando. Fugitque mercenarius, uel amore blandientis, uel timore persequentis. Unde fugit? A rectitudine iustitie, a defensione Ecclesie, a liberatione patrie, ab ultione pupillorum et uiduarum. Quo? Ad custodienda que possidet, imo a quibus possidetur; uidelicet, marsupia, horrea, cellaria; non utique pauperibus reseruanda, sed euacuanda furibus, aut ignibus consumenda. Habet enim aliquis intra prouinciam tyrannorum positos parentes suos, et blanditur proinde multoties raptoribus, ut parentibus  consulat: qui ut pacem habeant, et inter tyrannos floreant, affligi sancta permittitur Ecclesia, et iustitia conculcatur.

6. Et quid dicam de furibus? Fures sunt heretici. Hi sunt fures et latrones, qui ueniunt in uestimentis ouium, intrinsecus autem sunt lupi rapaces . Quotquot autem uenerunt, fures sunt et latrones. Fures, latenter nocendo: latrones, aperte seuiendo. Heretici praua dogmata disseminabant in populo, et peruersitate doctrine sue fidem catholicam obnubilabant, et inducebant simplices in errorem. Neminem uestrum credo esse hereticum. Omnes creditis in Deum trinum et unum, quia passus sit et sepultus, quia descendit et ascendit. Facit tamen hec fides catholicum? Hac  fide utique demones essent catholici; quia, ut dicit Iacobus, credunt, et contremiscunt . uerum utique catholicum facit, non fides communis demonibus et hominibus, sed ea tantum que communis est hominibus et angelicis spiritibus. Que est illa? Que per dilectionem operatur: de qua Apostolus dicit, Neque circumcisio aliquid ualet, neque preputium, sed fides que per dilectionem operatur . Hac fide ipse preditus erat, cum diceret: Dum tempus habemus, operemur bonum ad omnes; maxime autem ad domesticos fidei , non seculi. Habetis hanc fidem? Utinam! Sed hec est fides que uincit mundum; quia hec est uictoria que uincit mundum, fides nostra  . Dixerim uos uincere mundum, an uinci a mundo? uideo ecclesias uestras male tractatas; uideo quasdam semirutas, quasdam omnino obrutas: uideo in uillis solitudinem, in agris silentium, et ubique exterminium: uideo in militibus insolentiam, in hominibus inobedientiam, et in omnibus insipientiam. Libenter tamen suffertis huiusmodi insipientes, cum sitis ipsi forsitan sapientes. Sustinetis enim quod uos in seruitutem redigant, quod deuorent, quod accipiant, quod super uos extollantur, quod etiam in faciem quandoque uos cedant , aut etiam reclusos in carcere emungant argento. An hec patimini, ut in patientia uestra possideatis animas uestras? Patientia enim nobis necessaria est, ut uoluntatem Dei  facientes, fructum cum gaudio reportemus. Toleratis hec, ut uoluntatem Dei faciatis? Non utique; sed ut uestram uoluntatem propriam impleatis, ut carnis uestre licentius curam geratis, ut pueris uestris et parentibus commodius prouideatis, et uillas tyrannorum in pace eorum inhabitetis, utentes nemoribus et agros colentes. Propter hoc palpatis principes, et potestates tenebrarum harum, tam homines quam demones. Homines, quia ad uelle eorum loquimini, 742 ad uelle eorum ligatis et soluitis. Ipsi sunt semiepiscopi, semiarchidiaconi; imo, ut uerum fatear, salua pace omnium, ipsi sunt supra episcopos, supra archidiaconos, supra presbyteros: et uere qui potestatem habent, hodie benefici uocantur . Palpatis demones, quia facitis eos  in uobis similes Altissimo. Ponam, inquit, sedem meam ad aquilonem, et similis ero Altissimo . Et ipse qui est rex super omnes filios superbie, frigore iniquitatis sue congelauit interiora uestra; et, ut fortis armatus custodiens atrium suum, in pace obtinet cathedram uoluntatis uestre, in qua deberet Altissimus residere. In terra inquit, pax hominibus. Quibus? Magne scientie? magne nobilitatis? Non, sed bone uoluntatis . Et ubi pax, ibi Deus; quia in pace factus est locus eius . Unde patet quod sedes eius bona uoluntas est. Qui ergo non Deum, sed diabolum habet inhabitantem interius, et tyrannis atque raptoribus deseruit exterius, uincitne mundum? Imo uictus est a mundo, uictus est a diabolo,  uictus est a carne sua. Infixus est in limo profundi, et non est ei substantia , uel potentia resurgendi.

7. Domine Deus uirtutum, excita potentiam tuam et ueni, ut educas nos de lacu miserie, et de luto fecis. Operi manuum tuarum porrige dexteram. Educ de carcere animas nostras, ut iam non obediant mundo, sed confiteantur nomini tuo. Placabilis esto super officialibus tuis, qui tibi rationem reddituri sunt de ouibus tuis. ueni, Domine, et noli tardare. Insanit diabolus, insanit hostis humani generis, sciens quod modicum tempus habet. Fidem habemus: sed sine operibus mortua est, et nos mortui cum ipsa. Auge nobis fidem, ut in uicariis tuis  per dilectionem operetur: quatenus ad imperium eorum montes transferantur, et de obsessis animabus demones efferantur, ut de ipsis prius eiiciantur, quam cum ipsis proiiciantur in ignem eternum. Auge, inquam, nobis fidem; quia hec est uictoria, que uincit mundum, fides nostra . Hac fide sancti uicerunt regna, operati sunt iustitiam, exstinxerunt impetum ignis, effugarunt aciem gladii, conualuerunt de infirmitatibus suis . In partibus nostris ubique ignis, undique gladius. Quare non operamini iustitiam? quare non exstinguitis ignes? quare non effugatis aciem gladii? Quare? Ratio in promptu est: quia non Deo, sed hominibus queritis placere. Unde Paulus: Si adhuc hominibus placerem, Christi seruus non essem . uos non conualetis de infirmitatibus uestris, sed torpetis de ignauia uestra; nec de malefactoribus potestis facere iustitiam. Quare? Quia nulla est uirtus fortitudinis uestre; quoniam dissipat Dominus ossa eorum qui hominibus placent. Caro infirma, sed ossa sunt fortia. Dissipauit ergo ossa, id est fortitudinem, eorum qui hominibus querunt placere. Confusi sunt, quoniam Deus spreuit eos : et uos confusi estis in actibus uestris, non honorati, sed onerati dignitatibus uestris, quoniam Deus spreuit uos. Spreuit enim Deus omnes discedentes a iudiciis suis . Fidem habetis, sed ad opera uos inuito: uos maxime qui estis uicarii Christi, qui estis pastores animarum, qui alios debetis instruere, non destruere. uos, inquam,  maxime; quia soli non potestis perire, qui preire debetis docendo et operando. Multi sunt catholici predicando, qui heretici sunt operando. Quod heretici faciebant per praua dogmata, hoc faciunt plures hodie per mala exempla. Seducunt scilicet populum, et inducunt in errorem: et tanto grauiores sunt hereticis, quanto preualent opera uerbis.

8. Unigenitus qui est in sinu Patris, nonne de secreto suo prodiit ad publicum uestrum? nonne de celo descendit ad terras, ut predicatione et conuersatione sua persuaderet hominibus contemptum mundi? Nonne uos estis uicarii eius? nonne quod predicauit, et uos debetis predicare: quod dissuasit, dissuadere: quod persuasit, persuadere? A Christo dicti estis christiani. Nonne ea uia qua  Christus ambulauit, et uos debetis ambulare? Nonne sicut conuersatus est, et uos uicarii eius debetis conuersari? Ita plane, nisi forte doctiores eo fueritis uel sanctiores. Dicite ergo, archidiaconi; dicite, presbyteri; dicant etiam pontifices: In frenis, in sellis quid facit aurum? in uestimentis tantus ornatus? in cibis 743 tam superfluus apparatus? Esca uentri, et uenter escis: Deus autem et hunc et has destruet . Multus erat nitor uestium, et delicatus ciborum apparatus apud illum diuitem euangelicum, qui induebatur purpura et bysso, et epulabatur quotidie splendide . Mortuus tamen est, et sepultus in inferno. O dirum! o exsecrabile et horrendum sepulcrum, ubi est fletus  et stridor dentium, ubi sunt aque niuium, ubi uermis qui non moritur: ubi ignis qui non exstinguitur! Hoc sepulcrum diuitem, sed sinus Abrahe pauperem Lazarum excepit. Quis sapiens et custodiet hec?  uir insipiens non cognoscet, et stultus non intelliget hec . Quis obsecro, laicorum auidius clericis querit temporalia, et ineptius utitur acquisitis? Cum tantum fastum uideant laici in supellectili clericorum, nonne per eos potius inuitantur ad mundum diligendum, quam negligendum? Medice, cura te ipsum . Si mundum predicas contemnendum, contemne tu prius; et ad ipsum efficacius alios inuitabis. Da uoci tue uocem uirtutis; consonet uita uerbis: et statim erit in ore tuo uiuus et efficax sermo Dei,  et penetrabilior omni gladio ancipiti . Non sic profecto est, sed sicut populus, sic et sacerdos: sicut laicus, sic et clericus. Uterque cupit, uterque diligit mundum et ea que in mundo sunt. Laicus tamen cum labore, sed clerici sine labore uolunt possidere totum mundum. Communicare uolunt cupiditati et superfluitati hominum, sed non labori. Peccare uolunt, sed non flagellari cum hominibus. Unde timendum est quod flagellentur cum demonibus.

9. Quomodo seculares non expenderent substantiam suam uiuendo luxuriose, etiam in presentia sacerdotum? quomodo non intenderent uanitatibus et lenociniis huius seculi? quomodo non essent insolentes et elati, cum tantum fastum, tantam insolentiam  uideant clericorum Nonne in presentia eorum irreuerenter abutimini eleemosynis pauperum? De patrimonio Crucifixi non facitis codices in eccelesiis, sed pascitis pellices in thalamis uestris: impinguatis canes; adornatis equos, phalerantes pectora, et capita deaurando. Et uere in capitibus omnium platearum dispersi sunt lapides sanctuarii . Platee late sunt: et lata est uia que ducit ad mortem. Lapides sanctuarii, id est sacerdotes, sunt in capitibus, id est, in introitu latarum uiarum: docent enim populos per praua exempla ingredi uias latas, que ducunt ad mortem, et demergunt in profundum inferni. Dolor capitis in membra redundat. Capita populi sunt sacerdotes. Omne caput languidum, et omne cor merens .  Languent prelati Ecclesie in cupiditatibus suis. Quia ergo languor est in capitibus, meror oboritur in cordibus. Corda sunt Ecclesie uiri religiosi, qui honorem suum intelligentes, non respiciunt in uanitates et insanias falsas; nec comparantur iumentis insipientibus, nec similes fiunt illis: qui plorantes plorant in nocte huius aduersitatis, ubi apud prelatos Ecclesie inualescit cupiditas, et caritas refrigescit.

10. Et merito clamat Ecclesia sancta hodie: Ecce in pace amaritudo mea amarissima . Multa est hodie et longe grauior, quam credi possit, persecutio sancte Ecclesie; et talis incumbit, qualis a principio non fuit. Multis modis persecutus est eam diabolus, sed nunquam grauius quam hodie;  quia nunquam fuit maior perditio Christianorum, nec liberior aut securior transgressio diuinorum preceptorum. Ecclesiam incipientem persecutus est per tyrannos; proficientem persecutus est per hereticos; iam letam et florentem persequitur per motus illicitos. Tria sunt in anima; ratio, uoluntas, sensualitas. Rationis est iudicium, uoluntatis desiderium; caro debet obsequium. Carnem ergo cruciauit in martyribus; rationem perturbauit in simplicibus; sed uoluntatem hodie deprauat generaliter in omnibus. Fuit ergo amaritudo Ecclesie, amara quidem in persecutione tyrannorum, sed amarior in uersutia hereticorum, sed amarissima hodie per prauitatem desideriorum. ue qui dicunt, Pax, et non est pax. Pacem habet Ecclesia apud  extraneos; sed filii nequam, filii scelerati seuiunt in eam; qui propriam matrem euiscerant, ut se pariant in honorem. Pacem ubique habet exteriorem, sed interiorem in paucis habet: quia ubique, aut fere ubique, iudicio rationis non consentit uoluntas, sed captiuam eam ducit in lege peccati; 744 quia etsi ratio sana sit in iudicio, uoluntas tamen praua est in desiderio, in qua nimirum residet diabolus similis Altissimo, ut supra diximus.

11. Euigilate, iusti, abiicite diabolum, et sedem Dei expurgate, quia iustitia et iudicium correctio sedis eius. Exigentibus iniquitatibus uestris egressus est de templo suo. Reducite eum ad templum sanctum suum. Templum enim Dei sanctum est, quod estis uos . Anima iusti sedes et  templum Dei est. Dominus in templo suo facit mirabilia, et prebet oracula. ueniat ad templum suum Dominator, quem queritis, quo possitis dominari desideriis carnalibus, et diabolicis resistere tentationibus. ueniat et Angelus testamenti, quem uos uultis , qui annuntiet uobis suam uoluntatem, et confirmet promissam hereditatem. Inducant eum in templum suum parentes eius, pater uidelicet et mater et fratres eius. Qui sunt illi? Respondeat ipse - Quicumque fecerit uoluntatem Patris mei qui in celis est, ipse meus pater, et mater, et frater, et soror est . Pater, generando per uerbum predicationis, ut dicit Apostolus: Ego per Euangelium in Christo uos genui . Mater, pariendo per exemplum sancte conuersationis.  Frater et soror, caste diligendo in amore fraternitatis. Hi parentes estis uos, aut esse debetis. Statuit uos populus mediatores inter se et Deum, ut uobis loquatur Deus, et uos ad illum. Ideo dant uobis eleemosynas et primitias suas, ut uestris precibus et meritis propitietur eis Deus, et introducantur ad illum. Sed eum quem uobis redditis offensum, qualiter aliis reddetis placatum. Non est munda coram Deo oratio uestra. Querite ergo uos parentes Iesu Christi, qui adducant eum ad uos, et inducant in templum suum. Querite eos qui uoluntatem Dei ex corde faciunt, qui contempserunt uitam mundi, qui castigant corpus suum, et in seruitutem redigunt, non ut hominibus, sed ut Deo placeant.

12. Non solum recipere, sed diuidere sciatis eleemosynam.  Facite et uos uobis amicos de mammona iniquitatis . Non solum loquimini, sed et operamini bonum ad omnes; et, ut dicit Apostolus, Beneficentie et communionis nolite obliuisci, quia talibus hostiis promeretur Deus . Inducant proinde Iesum in templum suum per iustitiam, et perducant per iudicium. Aperite ei portas iustitie: alioquin non ingredietur ad uos. Diligite iustitiam, qui iudicatis terram. uestrum est facere iudicium, quia senatores estis orbis terrarum. Diligite ergo iustitiam , et recte iudicate, filii hominum . Quid dubitatis apprehendere disciplinam? Contineatis uos a prauis operibus uestris, iustitiam habendo ac faciendo; quia qui  continens est iustitie, apprehendet illam, et obuiauit illi quasi mater honorificata . Sine iustitia non solum respublica, sed nec parua domus subsistere potest. Quare timetis principes et potestates tenebrarum harum? quare uos illis subiicitis? uultis exaltari in terra? uultis exaltari in gentibus? Apprehendite, et facite iustitiam. Apprehendite, continendo uosmetipsos; facite, humiles et pauperes iustificando; et profecto in iustitia exaltabimini. Dicit enim Psalmista: Et in iustitia tua exaltabuntur. Qui? Beatus scilicet populus, qui scit iubilationem. In iubilo diuerse uoces consonant. Sciunt ergo iubilationem, qui sciunt pacem gentibus dare, et liberare populum Dei, et unitatem populorum seruare in uinculo pacis. Hi tales, Domine,  non in tenebris huius mundi aberrabunt, sed in lumine uultus tui ambulabunt: non in sua facie, sed in tuo nomine exsultabunt: non in tyrannorum amicitia, sed in tua iustitia exaltabuntur . Timetis conculcari a leonibus, si iustitiam tenueritis. Daniel in lacu leonum clamat, et non nocuerunt mihi. Quare? Quia iustitia coram Deo inuenta est in me . Iustitia plena est dextera tua . Per dexteram spiritualia: per sinistram accipiuntur temporalia. Longitudo dierum in dextera eius: in sinistra autem diuitie et gloria . In iudicio ad sinistram eius erunt hedi, quibus dat in hoc seculo gloriam et diuitias: ad dexteram autem Agni, quibus preparata est longitudo dierum . Nolite sitire munera in sinistra eius, quia  qui desiderant eius sinistram in hoc seculo, collocabuntur ad sinistram eius in iudicio. Adherete dextere eius, ut in iudicio ad dexteram 745 eius sedeatis super sedes iudicantium, et in presenti non propria uirtute, sed uirtute dextere eius superborum et sublimium colla prematis; quia dextera Dei fecit uirtutem .

13. uultis tamen de manu eius accipere duplicia, id est spiritualia et temporalia? Primum querite regnum Dei, et iustitiam eius, quod est dextere: et hec omnia adiicientur uobis , que sunt sinistre. Primum querite regnum Dei, ut in interioribus uestris habitet et regnet Deus; deinde, iustitiam eius, ut legem ex ore uestro requirat et  assumat populus: et ex tanta gratia meritorum retribuetur uobis gloria premiorum, quam nec oculus uidit, etc., et preter hec adiicientur uobis hec temporalia, quia gloria et diuitie in domo eius. Cuius eius? Haud dubium quin iuste generationis, de qua premissum est: Generatio rectorum benedicetur . Benedicta in predestinatione, benedicitur in iustificatione, benedicetur in glorificatione. Benedictio Domini super caput iusti , quia misericordia Domini ab eterno  per predestinationem, et in eternum per glorificationem. Facite ergo iustitiam, non tamen pro uestro arbitrio, sed dictante iudicio; quia iustitia et iudicium correctio sedis eius . Si tantum faceretis iudicium, nec aliquod haberetis  dominium, iudices tantum essetis, non iustificatores; et ideo iustitiam facere non possetis. Propter hoc qui dedit uobis iudicium, dedit et dominium, ut predixit propheta: Iudicabunt nationes, et dominabuntur populis . Duplex est dominium prelatorum. Habent enim claues Ecclesie, quibus claudunt, et nemo aperit; aperiunt,  et nemo claudit. Habent et regalia, quia domini sunt urbium et oppidorum. Nec solum episcopatus, sed et consulatus habent, ut merito eis dicatur: Quid ultra debui facere, et non feci? Sed quod datum est illis in adiutorium, factum est illis in scandalum.


uidetur aliquid deesse.





AD PRAELATOS IN CONCILIO CONuOCATOS SERMO In hunc locum: Omnes nos manifestari oportet ante tribunal Christi, ut recipiat unusquisque prout gessit in corpore, siue bonum, siue malum . *





[NOTA.]

746 Hic sermo habitus est paucis annis post obitum Eugenii III, ex num. 3; et quidem tempore schismatis, sub pontificatu Alexandri III, ex num. 10 et 11. Auctor monachus Cisterciensis, num. 11, forte Gislebertus abbas Cistercii, ad quem Alexander III scripsit. In prioribus editis inscriptus erat »Sermo in concilio generali.« At »generali« additum uidetur ex num. 4, ubi iudicium supremum dicitur »concilium generale.«

 1. Non pro sapientia, que in me sit, sed pro umbra nominis nuper magni in terra supra nomen magnorum, qui uel tunc erant, uel in terra hodie sunt, imponitur mihi quod magnum est ad me, in ecclesia magna habere sermonem. Utinam autem nichil eorum, que non inuenientur in me, exspectetur ex me, nichil acute excogitatum, nichil diserte probatum! Non ego ille sum, cui dicebatur, Fauus distillans labia tua . Et si essem quod non sum, timendum tamen mihi, quod Sapiens ait: Anima saturata calcabit fauum . Solet interdum etiam corporale fastidium ad exiguum aliquid et aliquatenus acre edulium releuari. Et quid omni rationali spiritui tam acerbum, quam terribilis exspectatio illa iudicii? Pungit quidem et memoria  mortis, sed multo magis hec compungit. Legimus tamen et de illa, dicente Domino ad prophetam: Clama. Quid clamabo? Omnis caro fenum, et omnis gloria eius tanquam flos feni: fenum aruit, et flos eius decidit; uerbum autem Domini manet in eternum . Inde est quod sapienter pastores singulos admonens sapientissimus Salomon ait: Diligenter agnosce uultum pecoris tui, tuosque greges considera. Non enim semper eris princeps, sed corona datur a generatione in generationem. Aperta sunt prata, et apparuerunt herbe uirentes, et collecta sunt fena de montibus . uultum, inquit, pecoris tui diligenter agnosce. Siquidem hoc tuum est, dicente Scriptura: Homo uidet in facie, Deus in corde . Sicut ergo de occultis alieni cordis temere est iudicare, sic de eis que in facie sunt, non licet dissimulare pastori. Habet autem et uultus probabile quoddam uoluntatis indicium, unde etiam dicitur obtinuisse uocabulum. Ad quod pertinet illud quoque  quod Dominus ait: A fructibus eorum cognoscetis eos .

2. Cauendum ergo pastori, ne inueniatur in uindicanda intentione cordis suspiciosus; sed nichilominus attendendum, ne sit in consideranda exteriori conuersatione remissus. uultum enim pecoris sui non solum agnoscere, sed diligenter iubetur agnoscere, ut non presumat facilem sese habere notitiam, si non adhibeat diligentiam. Non enim semper eris princeps, sed summo principi aliquando reddes rationem tue uillicationis, cum uillicare ultra non poteris. Corona, inquit, datur a generatione in generationem. Ideo enim, ut ait Apostolus, plures facti sunt sacerdotes, quod morte interueniente manere non possent. Nec mirum quod  per uices sibi succedunt, qui ad gerendas eterni uices Sacerdotis accedunt, de quo subdit Apostolus: iehsu autem ideo quod maneat in eternum, sempiternum habet sacerdotium . Illis ergo a generatione in generationem corona datur, a quibus eiusdem corone ratio exigitur: et in illis inuenitur hec uicissitudo, quibus uicaria creditur dispensatio. Quid autem pro huius corone adeptione ambitio humana non faceret, si perpetua foret? Nunc autem habet hec corona terminum, et non habet concupiscentia modum. Utinam sic quereretur, sic affectaretur corona uite, quam reddet Deus diligentibus se, quomodo hec queritur et affectatur, quam a multis obtineri permisit negligentibus se!

 3. Sed si datur a generatione, in generationem, quante sunt hodie iste generationes? Si non durat in perpetuum, forsitan durat in longum. Attende quod sequitur, et quod in dies cernis attende: Aperta sunt prata, et apparuerunt herbe uirentes.  En pratum gratissime uernans, gloriosissime florens, amenissime uirens. Sed ubi tantus uiror, quantus est uigor? Ante hos annos paucos sub bone memorie patre nostro Eugenio papa similiter conuenit Ecclesia, et herbarum uirentium copia magna resplenduit. Ubi sunt qui tunc uirebant? Paucos hodie hic uidemus ex eis, quos tunc similiter uidimus consedisse, nec paucas nouimus sedes, que plures postea mutauere sessores. Transeunt plurimi, nec in tanta eruditione adhuc multiplex est scientia, sed damnabilis negligentia, iuxta illud: Non uidebis interitum cum uideris sapientes morientes; simul insipiens et stultus peribunt . Aperta sunt, inquit, prata. Sed quoties sunt hec prata detonsa et tondenda adhuc!  quoties sua uellera mutant! quoties iam desecta sunt, et adhuc desecanda a generatione in generationem! Et apparuerunt herbe uirentes, quomodo in quibusdam hodie dignitas, in quibusdam uiret auctoritas, uiret elegantia corporum, opulentia rerum, gratia principum, sed non uiret in longum. Denique apparuerunt, inquit, et non, Apparent herbe uirentes. Apparere enim tam breue est, ut non appareat apparuisse quam longum. Apparuerunt et disparuerunt, apparuerunt et preterierunt, nec inuenta sunt loca eorum. Imo uero inuenientur loca, nec diu uacua. 747 Quicunque enim decedant, facile satis et abundanter inueniuntur qui pro eis illico collocentur. Apparuerunt, ait, herbe uirentes, et collecta sunt fena de  montibus: quia omnis uiror exaruit, et humiliata est altitudo uirorum.

4. Sufficere quidem hec debuerant ad contemptum mundi: sed si minus negligimus que peritura sunt, que sunt peremptoria timeamus. Terribilius enim per Apostolum aliquid nobis hodie tuba intonat salutis. Omnes, inquit, nos astare oportet ante tribunal Christi. In concilio sumus, et ad concilium inuitamur. Generale prorsus concilium, ubi deerit nemo; ubi omnes oportebit astare; nec modo omnium merita, sed omnium opera iudicari. Hoc si serio, uti par est, plures attenderent, non sic quererent preposituras super archidiaconatus: non sic sibi uel suis super thesaurarias peterent decanatus; nec tam dira libidine  miseri gibbum adderent super gibbum, cum ad negandum camelo regni celestis per foramen acus introitum, satis superque impedire eum potuerit gibbus unus. Cogitare magis debuerant quod legerunt: Nolite plures magistri fieri, fratres mei, scientes quod sumatis maius iudicium . Sed nec illud debuerant obliuisci, uiri uidelicet spirituales, qui gloriantur quod interim opera quidem diiudicent, et a nemine iudicentur : Iudicium durissimum his qui presunt fiet; et potentes potenter tormenta patientur . Exiguo enim conceditur facile misericordia, qui nunc magis optat per homines iudicari, sciens quam sit horrendum incidere in manus Dei uiuentis

 5. Ipse est ante cuius tribunal astare omnes nos oportebit, ut unusquisque recipiat prout gessit. Non enim ibi erit quod de quibusdam nunc dicitur, et uidetur quod illos defendat numerus. Sed nec ulla ibi erit acceptio personarum, nulla ibi tergiuersatio poterit suffragari; quando omnia nuda et aperta sunt oculis eius, ad quem nobis tunc sermo; nulla ibi dissimulatio, ubi reddenda ratio etiam de uerbo otioso. Multo magis ergo discutiendum est, in corpore Christi, quod est Ecclesia, quem quisque gradum tenuerit; qualiter ad eum, qua intentione, quibus meritis, quibus suffragiis introierit; qualiter in eo ipse uixerit; qualiter aliis forte prefuerit, uel profuerit; substantiam mundi qualiter acquisierit, qualiter dispensauerit  acquisitam. Quisque enim recipiet prout gessit, dum in suo corpore fuit, siue bonum, siue malum. O bonum, bonum ualde; malum, malum ualde! Quam felices qui in uita sua receperint malum, ut illud mereantur recipere bonum! Et quam miseri qui in bonis interim ducunt dies suos, ut in puncto debeant ad illud descendere malum! Domine, libera nos a malo  illo quod in fine erit, sicut in fine orationis nos petere docuisti. Erit enim illud bonum summum bonum, plenum bonum, et omne bonum, quod Moysi dicitur: Ego ostendam tibi omne bonum . Erit et malum illud omne malum, ignis et uermis, immortalis iste, ille inexstinguibilis; uincula et tenebre, fletus et stridor dentium; dolor sine  remedio, mors sine termino, sine fructu perpetua penitudo, sine spe uenie eterna damnatio.

6. Et quid ibi facturi sunt qui in deliciis interim corpora nutriunt? Timeat pecuniosus ad memoriam mortis, nec possideat cum amore quod uelociter cum dolore relinquat. Nihil enim intulit in hunc mundum, haud dubium quod nec aliquid amplius asportabit. Timeat ambitiosus futurum in consummatione iudicium, ubi incipiet forsitan cum robore nouissimum locum tenere, cum uiderit deponi potentes de sede, et exaltari humiles. Timeat uoluptuosus eternum malum, eterna supplicia, ubi subter eum sternetur tinea, et uermis operimentum eius. Hec omnia prius  signata si non creduntur, obsecro, cur leguntur; et si creduntur, quomodo non timentur? Aut quomodo timeat ea hodie clericus ex inope locuples, ex ignobili gloriosus? Et recte eiusmodi fugere nos quasi pestem Sapiens olim monebat: nunc autem qui fugiemus hanc pestem? Et in insulis que parue sunt inuenitur. Unde oritur, uos uideritis.

7. uere enim pestis est ista, que totum iam occupauit orbem. Tabes est ista, que totum corpus Ecclesie iam 748 infecit, ut non dixerim interfecit. A planta pedis usque ad uerticem non est in eo sanitas, ait propheta. uulnus, et liuor, et plaga tumens non est circumligata, nec curata medicamine,  neque fota oleo . uulnus ad culpam, liuor ad notam, tumor ad superbiam referatur. uulnus est, cum intus leditur conscientia; liuor est, cum etiam foris decoloratur uita: plaga tumens, cum additur etiam impudentia, iuxta illud: confusione non sunt confusi, nescierunt erubescere . uulnus et liuor est, cum minus prouidentur bona coram Deo et hominibus. Plaga tumens, cum timor Dei de uulnere, nec erubescentia sequitur ex liuore, sed letantur homines cum male fecerint, et in malitia gloriantur; postremo nec Deum timent, nec homines reuerentur. uulnus est sine liuore nonnunquam, cum etsi minus caste quid geritur, tamen caute. uulnus et liuor sine tumore, cum ceperint, qui excesserunt,  non altum sapere sed erubescere, sed timere. Nihil autem sic repellit clementissimum Samaritanum illum, quomodo tumor iste, ne uulnus alliget, ne uinum infundat et oleum. Unde etiam signanter de eadem plaga tumente subiungitur: Non est circumligata, nec curata medicamine, neque fota oleo. Non est, inqui, circumligata, quod nemo sit qui cerceat: nec curata medicamine; nemo quippe qui arguat: neque fota oleo, nemo enim qui uel leui admonitione eos conuenire presumat. Quanquam foueri forte uidebitur oleo quodam reprobo, oleo peccatoris. Fouent enim uitia qui uitiis fauent. Sed ad perniciem, non ad salutem plaga fouetur, cum laudatur peccator in desideriis anime sue, et iniquus benedicitur.  Non sic fouet Apostolus, cum terribiliter intonans ait: Unusquisque recipiet prout gessit. Nihil ibi cognitio, nil diuitie, nil gratia quelibet humana prestabit. Secundas illas sedes, quas ab olim iam preparatas sedere in iudicio legimus, nemo iniustus, nemo obtinebit indignus.

8. Utinam autem qui primas hodie cathedras amant, qui primas improbe rapiunt, ambiunt impudenter, illas potius affectarent! Nam et prosperas res secundas dicimus, et Dominus nobis ut uinum bonum, sic omne bonum contra morem hominum seruat in posterum. Illas autem secundas sedes dixerim, sedes quas in circuitu sedis Dei uiginti quatuor senioribus positas  nobis in  Apocalypsi euangelista Ioannes testatur. Ubi si duplicatum quis apostolicum numerum animaduertat. non difficile forsitan quibus etiam sedes illas Iudex parauerit, recognoscet. Inuenitur enim in aliis apostolica uita pariter et doctrina; in aliis, tantum uita. In aliis, inquam, meritum pariter et officium: in aliis meritum sine officio inuenitur. Quod si dixerit quis, nonnullos etiam inueniri apostolice perfectionis expertes, solius autem probationis heredes: ipsi uiderint ubi sedeant, imo etiam caueant ne ea forte sit tertia pars stellarum, quam de celo in terram draconis cauda legitur detraxisse. Soli quidem professioni illarum sedium legitur facta promissio, dicente ad Dominum Simone Petro: Ecce nos reliquimus omnia, et secuti sumus te: quid ergo erit  nobis? Et Dominus ad eum: Sedebitis, inquit, super sedes duodecim, iudicantes . Duplicatur autem, ut diximus, id est, numerus duodecimus, quod hec professio uideatur tam in prelatis, quam in subditis, tanquam in Ne et Daniele inueniri. Hi sunt etiam apud Isaiam duo seraphim , qui super solium stetisse leguntur, in quo Dominus presidebat. Interpretatur enim nomen ipsum Ardentes, uel Accendentes; et ardere est Religiosorum, accendere Prelatorum.

9. uerum in specie quatuor animalium , que in prophetica nichilominus uisione apparuisse leguntur, solos pastores et predicatores Ecclesie credimus designari; in quibus simul apparuit species leonis, et bouis, et hominis, et aquile: ut ex  his quatuor nobis commendaretur, quales eosdem pastores et rectores deceat inueniri. Oportet enim ut omnis qui preest populo Dei, leonem sese exhibeat, terribiliter corrigendo delicta; bouem, strenue tractando terrena; hominem, benigne hominibus compatiendo; aquilam, sublimiter uolando, et subtiliter diuina contemplando. Utinam autem nemo hodie in prelatis inueniretur nimis habens de leone, parum de homine, immoderate in subditos seuiens, cum austeritate et potentia 749 imperans, nec hominem sese erga homines exhibens aut cognoscens! Utinam nemo qui nimium hominis, parum leonis exhibeat, qui sic scilicet compatiatur hominibus, ut nec criminibus indignetur! Utinam nemo qui nimis de boue et de aquila minus habeat, nemo terrenis  immoderatius incubans, minus inhians celestibus et diuinis! Utinam nemo qui nimis sese aquilam prebeat, bouem minus quam debeat imitetur, sic querendo celestia, ut nolit administrare terrena Unde etiam beatus Gregorius in libro Pastorali ad monet, ut sit rector singulis compassione proximus, pre cunctis in contemplatione suspensus: in quibus ei facies hominis et aquile simul commendatur. Deinde, ut sit bene agentibus per humilitatem socius; contra delinquentium uitia per zelum iustitie erectus: et leonimam faciem exhibens et humanam. Tertio quoque, ut sit internorum curam in externorum occupatione non minuens, exteriorum prouidentiam in interiorum sollicitudine non relinquens  : quod est dicere, faciem bouis et aquile congrua sibi proportione contemperans.

10. Et nunc uiderit qui hec legerit de quatuor animalium faciebus, an eisdem omnibus competenter et temperanter utatur: uiderit etiam, in quo potissimum regulam equitatis excedat, aut minus habens aut amplius quam oportet. Si enim congrue singula dispensarentur in eis qui uidentur in Ecclesia gerere principatum; una etiam quatuor facies habens super terram rota iuxta hec animalia  non modo esset, sed appareret; non hodie scinderetur Ecclesia, imo non uideretur scindi tunica Christi, nec scissa aliquando, nec scindenda. Licet enim singulis quibusdam ecclesiis singuli uideantur  preesse pastores, et animalia sancta quodammodo trahere rotas plures; esse tamen debet aspectus earum uelut si sit rota in medio rote, ut omnes simul ecclesias unius Catholice inueniatur ambitus continere. Sit ergo aspectus, uelut si sit rota in medio rote, ad fugiendam dissimulationem: sint opera ad cauendam simulationem. Quidam enim dissimulant hodie quod sentiunt, et non habent aspectum: quidam forte simulant quod sunt, sed opera non inueniuntur in eis. A fructibus eorum cognoscimus eos, qui humiliantur nequiter, cum interiora corum plena sint dolo. Oportuerat sane prelatos quosque in hac parte formam fieri gregis, ut quos enutriuit et exaltauit Ecclesia, in sua eam necessitate non spernerent. Cum euntibus autem  animalibus irent et rote, et cum stantibus starent, et cum eleuatis a terra pariter leuarentur; ita tamen si spiritus uite esset in rotis. Alioquin quamlibet proficiant in uirtute pastores, quamlibet perseuerent, quamlibet querant que sursum sunt, non que super terram; nunquam eos plebes eorum industria preualente, nisi spiritu trahente, sequentur. Nunc autem, quod miserandum est et dolendum, pluribus quidem in locis cum retrocedentibus animalibus reuertuntur simul et rote, et cum cadentibus cadunt, et cum incuruatis ad terram pariter incuruantur.

11. Ignoscite nobis P. R. plures nobis indignati sunt, et scandalizati in nobis, quod ab initio schismatis huius nostra cum eis paruitas non dissimulauit, non siluit, non quieuit. Quod quidem fecit  non humana presumptio, sed timor Dei, ne exigua hec Cisterciensis Ordinis rota ad nichilum nobis posset ultra prodesse, si non esset rota in medio rote. Esset autem, ut diximus, et aspectu simul et opere. Nihil enim ad eternam animarum salutem, pro qua Deo uiuimus, et custodire decreuimus uias duras, prodesset monastica conuersatio, si ecclesiastica nobis communio non adesset. Sed neque illud dubium, quod nequeat membrum illud esse de corpore, quod noluerit esse sub capite. Ecclesia si de  filiis pro patribus suis principes statuit super terram, nec sua id facit presumptione, sed diuina auctoritate, sicut olim in Psalmo sanctus ei instituit Spiritus, ita dicens: Pro patribus tuis nati sunt tibi filii; constitues eos principes super terram . Tu, inquam, constitues; non secularis potestas, sed ecclesiastica unitas: ut omnis qui aliter intrat in ouile ouium, non pastor, non saltem mercenarius, sed fur et latro sit. Diuine ergo resistit ordinationi, qui constituto ab Ecclesia principi non obedit; quandoquidem ei constituit Dominus, ut pro patribus suis de filiis suis constituat principes sibi. Denique qui Ecclesiam non audierit, publicanus et hereticus iudicatur: neque hoc tantum, sed fidem negauit, et est infideli deterior.

 12. Nam professio fidei, quam in Baptismate profitemur, hec est: credere nos in Deum Patrem et in Filium et in Spiritum sanctum, et continuo sanctam Ecclesiam catholicam. Sicut ergo fidem primam irritam facit, qui non credit in sanctissimam Trinitatem: sic et ille qui ecclesiasticam deserit unitatem. Nam tradunt sancti irremissibilem esse blasphemiam Spiritus sancti, ab eadem Ecclesia sancta, que per Spiritum sanctum congregata est, separari. Magna enim Spiritus sancti et Ecclesie conuenientia est: et sicut de beata uirgine angelus ait: Quod in ea natum est, de Spiritu sancto est ; et quod renasci uidemus ex aqua et Spiritu: aqua ipsa Ecclesia est, sicut Ioannes ait, Aque populi sunt . Quod si uerum  est, imo quia uerum est, sine causa aquis immergitur, qui Ecclesie populis non unitur. Conuersi igitur ad Dominum Deum nostrum super hac tam deuota nostra congregatione gratias ei multiplices referamus; sed et preces supplices offeramus, ut Catholicorum mores, et schismaticorum errores corrigere sua pietate dignetur per Iesum Christum Filium suum Dominum nostrum, cum quo uiuit et regnat in unitate Spiritus sancti Deus, per omnia secula seculorum. Amen.






DE FUGIENDA CORDIS ET CORPORIS IMMUNDITIA SERMO. 750 In illud Luce XII, 35: Sint lumbi uestri precincti, et lucerne ardentes in manibus uestris. Constat fere ex centonibus Patrum, presertim Guerrici abbatis Igniacensis. *

 1. Amator castitatis et integritatis Deus uirgo, uirginis Filius, de cordis et corporis immunditia euitanda, et munditia appetenda sermonem nobis proposuit, breuem quidem dictis, sed grauem mysteriis; planum sermone, sed plenum significatione.  In quo notandum, quod plerumque uerba Dei ad nos non tam sunt dictorum sonitus, quam effectus operationum: cum in his que quasi simpliciter prolata sunt, non simplex, imo multiplex intellectus est inquirendus; et cum hoc quod foris corporale personat,  spiritualibus mysteriis redundat. Ait namque: Sint lumbi uestri precincti. Si istum Domini sermonem, quem de lumbis precingendis proposuit, secundum litteram uelimus accipere, nichil in eo commodi spiritualis poterimus inuenire. Parum enim proficeret ad eternam anime salutem, si quis uel corporaliter lumbos precingat, uel ardentem lucernam manibus preferat. Unde alia in precinctis lumbis et lucernis ardentibus querenda est intelligentia spiritualis, que diuino precepto sit condigna, que nostre saluti congrua reperiatur et commoda. Neque enim de corporalium lumborum cinctione spiritualis magister, cuius uerba spiritus et uita sunt, tantopere nos instruere curaret. Lumbi quos in nobis Dominus iubet precingi, sunt nostri appetitus  illiciti, quos in nobis precingi desiderat, quia illicitos carnis motus in nobis sedari exoptat. Lumbos ergo precingimus, cum in nobis concupiscentias carnales restringimus. Tunc lumbos precingimus, cum mala desideria et praua opera uitamus, dum libidini resistit animus, dum luxurie denegatur effectus, dum calcatur luxuria, 751 dum subigitur immunditia. Tunc lumbos precingimus, cum carnalibus desideriis non acquiescimus, cum eius uoluptatibus reluctamur.

2. Notandum autem, quod ea que Dominus proposuit per se ipsum, iamdudum dignatus est proponere per famulum. Moyses enim inter cetera que populo Dei mandata proposuit, de immunditia cauenda precipit: Non mechaberis . Quin etiam si uigilanti animo perscrutemur, inuenimus Dominum in utroque Testamento luxuriam uerbis et figuris condemnasse. Et in ueteri quidem Testamento luxuriam uerbis condemnat, ut in hoc quod iam commemoraui: Non mechaberis. Figuris autem, sicut in Daniele legimus, ipso testante qui ait: Et leuaui oculos meos, et uidi; et ecce uir unus uestitus lineis, et renes eius accincti auro obrizo . Quid in renibus nisi delectatio carnis accipitur! unde et Psalmista orat dicens: Ure renes meos . Si enim uoluptatem libidinis in renibus esse nesciret, eos uri minime petiisset. Unde quia potestas diaboli in humano genere maxime per luxuriam preualuit, de illo ad beatum Iob uoce dominica dicitur: Potestas  eius in lumbis eius . Per cingulum ergo renum restrictio carnalis fornicationis innuitur. In Nouo autem Testamento Dominus luxuriam uerbis condemnat cum dicit: Sint lumbi uestri precincti; id est sint in uobis carnalis luxurie effectus cohibiti. Sed quoniam malum luxurie, aut cogitatione perpetratur aut opere; callidus aduersarius dum ab affectu operis expellitur, secreta cogitationis polluere molitur. Sicut per Moysen luxuria corporis; ita per Redemptorem interdicitur luxuria cordis. Per Moysen luxuria perpetrata, per auctorem munditie luxuria damnatur cogitata. Redemptor noster ueniens legis precepta transcendit, et ab electis suis non solum carnis luxuriam, sed etiam cordis aboleuit,  iussitque non tantum lumbos carnis succingere, id est luxuriam ab effectu refrenare; sed etiam lumbos mentis precepit succingere, id est hanc etiam a cogitatione restringere. Hinc est quod Ioannes euangelista, cum propter insuperabilem euangelizandi constantiam in Pathmos insulam exsul relegatus esset, inter cetera que uidit, Redemptorem nostrum ad mammillas precinctum annuntiat dicens: Et conuersus uidi septem candelabra aurea; et in medio septem candelabrorum aureorum similem Filio hominis, uestitum podere, et precinctum ad mammillas zona aurea . Podes grece, latine pedes dicuntur: unde poderis uestis talaris dicitur; id est pertingens usque ad talos, eo quod medios pedes contingat. Quid ergo per zonam pectoris,  nisi cohibitio luxurie cordis designatur? Quia igitur in priori Testamento adulterium solummodo corporale per legem cohiberi uidetur, idcirco propheta in renibus cinctus ostenditur. Et quia Testamenti sequentis munditia cordis etiam luxuriam frenat, propterea Redemptor noster in pectore cinctus apparuit.

3. Cum autem hec et alia multa in utroque Testamento de immunditia uitanda existant precepta, homines tamen in hoc tempore gratie ita carnis uoluptati et proprie libidini inseruiunt, ac si nulla unquam Christi, uel sanctorum eius de his precepta audissent: ignorantes quod nulla ante Dei oculos iustitie pietatisque sunt opera, que luxurie contagio monstrantur immunda. Si ergo per cordis munditiam libidinis flamma non exstinguitur, incassum  quelibet uirtutes oriuntur. Quare immensitate huius criminis obruuntur, nec etiam uerentur ne forte ille pestifer ignis, qui in carne eorum et membris male accenditur, in ira et furore Domini sit accensus; quemadmodum per prophetam comminatur dicens: Ignis succensus est in furore meo; et ardebit usque ad inferni nouissima, deuorabitque terram cum germine suo . Ignis itaque Domini in furore accenditur, quando in membris implorum carnis prurigo et libidinis incentiua ita dominantur, ut ab eis, quia cum gratia Dei exstinguere non conantur, exstingui nullatenus preualeant. Terre autem nomine hoc terrenum corpus, siue hec terrena caro accipitur, cui in primo peccante dicitur: Terra es, et in terram ibis . Germina  terre sunt bona opera, que per hoc terrenum corpus administrantur, sed per 752 libidinis ignem penitus concremantur. Et hoc modo ignis iste germina terre deuorat cum terra, et terram cum germine suo: quia plerumque ignem luxurie terminat Dominus igne gehenne, quia deuorabit impium, qui non succenditur, sed neque exstinguitur; quoniam uermis eorum non morietur, et ignis eorum non exstinguetur . Dabit enim Dominus ignem et uermes in carnes eorum, ut urantur et sentiant usque in sempiternum . Qui autem nunc in corpore suo templum Dei uiolant, et per libidinis immunditiam a soliditate corporis Christi, que est fidelium Ecclesia, se ipsos  eliminant, nunc quidem per carnis dulcedinem ardent delectabiliter; sed post modicum ardere habent miserabiliter: sicut ipse Dominus in Euangelio minatur dicens: Si quis in me non manserit, mittetur foras sicut palmes, et arescet: et colligent eum, et in ignem mittent, et ardet . Ardet quidem nunc per Dei prescientiam, post modicum arsurus per retributionis iustitiam. Sed neque ibi arderet per experientiam, nisi prius hic arderet per luxuriam aut per cordis malitiam.

4. Quod autem inimici Domini etiam in hac uita ardeant, testatur Isaias propheta cum dicit: Et nunc ignis aduersarios consumit . Malos enim non solum post hanc uitam per uindictam ignis gehenne cruciat, sed etiam nunc libidinis  flamma concremat; et qui post puniendi sunt retributionis supplicio, nunc se ipsos afficiunt luxurie tormento. An non tormentum eis uidetur libidini eneruiter deseruire? Quod enim tormentum corporis sit et contumelia, testatur Apostolus dicens: Tradidit illos Dominus in immunditiam, ut contumeliis afficiant corpora sua in semetipsis ; et alibi: Quodcunque peccatum fecerit homo, extra corpus est: qui autem fornicatur, in corpus suum peccat . Quia quod peccatores uoluptatem estimant, hoc isti penam putant. Ut enim caro mollibus, sic anima duris nutritur. Carnem blanda refouent, animam aspera exercent. Caro delectationibus pascitur: anima amaritudinis refouetur. Et sicut carnem dura sauciant, sic mollia spiritum  necant: sicut carnem laboriosa interimunt, ita spiritum delectabilia exstinguunt: et inde in perpetuum spiritus interit, unde ad tempus caro suauiter quiescit.

5. Quia enim de luxuria et fornicatione loqui cepimus, sciendum quod fornicatio quadriformis intelligitur; imo in quatuor species subdiuiditur in singulis autem suis speciebus cauenda prorsus docetur: quanquam una harum minoris reatus intelligitur. Prima itaque huius quadripartite fornicationis species est, qua quisque mente tantum obscenis carnis uoluptatibus misceri concupiscit. De hac in Euangelio Dominus dicit: Qui uiderit mulierem ad concupiscendam eam, iam mechatus est eam in corde suo . Altera autem, qua ipsius uoluptatis opus concupitum copula carnali admistus  ad effectum perducit, de qua Apostolus monet dicens: Fugite fornicationem, fratres. Quodcunque enim peccatum fecerit homo, extra corpus est: qui autem fornicatur, in corpus suum peccat . Tertia uero, qua terrenis desideriis estuans, plus creaturam quam Creatorem creaturarum diligit. De hac predictus Gentium Apostolus testatur dicens: Et auaritia que est idolorum seruitus . Quarta uero, qua simulacra pro Deo uenerans, demonibus seruitutem impendit. De ista autem per prophetam contra plebem Iudaicam Dominus conqueritur dicens: Quia mechata est cum ligno et lapide . Et quidem in tribus suis speciebus, id est, in appetitu obscene commistionis,  et affectu luxurie corporalis, atque in ambitu terrene felicitatis, nunc temporis fornicatio maxime uiget. Sed nec quarta ad plenum exstincta est, que constat in simulacrorum culturis. uidemus enim quod a plerisque de specie transitur ad genus, cum quidam male suggestioni immoderate inhiant: ut per hanc usque ad turpem actionem perueniant. Neque enim ad mali operationem peruenissent, nisi in eis prius mala cogitatio precessisset. Per cogitationem enim peruenitur ad actionem. Cum uero in actione positus non habeat que in hoc opere sibi ministrantibus exhibeat, necesse est ut usque ad auaritiam perueniat. Cum uero neque per auaritiam que desiderauerat suppetant ut libidini sufficienter impendat, non curat a quo 753 hominum,  uel etiam a quo demonum sibi tribuantur, que in uoluptate carnis male consumantur.

6. Postquam autem omnes hos fornicationis gradus ascenderit, et per hoc in profundum peccatorum descenderit, uel potius deciderit, clauso cordis oculo uacat miser et intendit carnis uoluptati, sicut equus et mulus quibus non est intellectus: et assimilatur his, quorum carnes, secundum prophetam, sunt ut carnes asinorum . Asinorum siquidem petulantia talis esse probatur, ut in alio genere animalium sepe misceantur. Carnes autem fornicantium idcirco asinorum carnibus comparantur, quod non solum naturalibus, uerum etiam his qui contra naturam sunt, complexibus quandoque miscentur; quemadmodum Apostolus inhonesta hominum  uitia honeste reprehendit, ut ab inhonestate ad honestatis formam multos honeste reuocaret . Hi etiam induuntur purpura et bysso, si possunt; si non possunt, quanto delicatius possunt: et epulantur quotidie, quanto splendidius possunt. Sed cum Ioannem Baptistam Dominus de uictus parcitate, et uestitus asperitate laudasset, ait: Ecce qui mollibus uestiuntur, in domibus regum sunt : nimirum uolens intelligi, quia qui sectantur delicias carnis, regno huius seculi militant, non regno Dei. Sed heu! quam terribilis sententia celitus audita est contra mollitiem illius magne meretricis, que omnium delicatorum in se continet personam? Quantum, inquit uox illa celestis, in deliciis fuit et glorificauit se, tantum date  ei tormentum et luctum .

7. Utinam tamen his deliciis, tantum mollitie uestium et suauitate epularum contenta esset teneritudo delicatiorum Babylonis, nec alias spinas uitiorum germinaret in eis ramus uoluptatis; ut hoc esset omne peccatum eorum deliciari, et non luxuriari! Nam et de magna meretrice Babylone, de cuius medio delicati isti ad seducendos electos Dei exisse uidentur, forte audeam dicere: quantum uult deliciata sit, quantum purpurata sit, tantum meretrix non sit, nec secundum prophetam, diuaricet pedes suos omni transeunti . Ipsi uiderint si ita exstinctus est in eis ille ingenitus et pestifer ignis, ut tot fomentis circumpositis nequeat reaccendi; presertim uentis  ex aduerso spirantibus, id est uerbis et risibus lasciuis tentantibus. Soleo tamen audire quod uiuit semper in moriente, uiget in sene, et scio quod suscitatur et exsurgit etiam sine fomite, et furit nullo irritante. Sed et hi delicati cum in commessationibus et ebrietatibus, aut in cubilibus et impudicitiis seculi deliciantur, si quid forte aduersi eis contingat, signum sibi crucis frontibus imprimunt; ac si in Crucifixi preceptis omnis eorum actio constare uideatur. Sed intueamur quanta peruersitas sit et abusio, ut inimici crucis Christi tueri se uelint signo crucis Christi, dum secuti sunt luxuriantes contra pietatem crucis Christi, cum in periculo sunt, uolentes esse defensi uirtute crucis Christi. Plane inimici crucis Christi sunt amici uentris sui, quorum  deus uenter est; quorum idolum nummus est; quorum dulcedo uermis est; quorum gloria uanitas est; quorum omne studium pro humano fauore est. Sed utquid tantopere in laude et humano fauore gloriantur? Quid est enim fauor humanus, nisi uentus urens, aura corrumpens, er pestilens, latrunculus spolians, homicida insidians, coluber in uia, cerastes in semita, mordens ungulas equi, ut cadat ascensor eius retro? uir quippe uanus in superbiam erigitur, et uanitate sensus sui uelut equo precipiti fertur in ruinam. Huius nimirum serpens uulnerat et subuertit uestigia; dummodo blandiens carni, animam postmodum secum transducit ad tartara.

8. Si quando uero quilibet religiosus eos corripit aut arguit ut corrigat, dicens: Quare uos ipsos seducitis  et negligitis, et in uobis opera Domini non respicitis: Declinate a malo et facite bonum . Quiescite agere peruerse . Apprehendite disciplinam, nequando irascatur Dominus, et pereatis a uia iusta , et his similia: respondent: Nunquid soli monachi, aut soli claustrales obtinebunt regnum celorum? nonne et seculares? Imo et seculares. Quid est enim quod precepit Dominus discipulis 754 suis in Euangelio, dicens: Ite, docete omnes gentes, baptizantes eos in nomine Patris, et Filii, et Spiritus sancti? Qui crediderit et baptizatus fuerit, saluus erit?  Baptizati sumus, credimus: saluabimur ergo per fidem istam secundum uerba Saluatoris. Nec attendunt quod sicut corpus sine  spiritu mortuum est, ita fides sine operibus mortua est; nimis innitentes nomini fidei, et opera abnegantes. Ecce enim hodie si de mysterio fidei interrogas, omnes fere inuenies christianissimos: si conscientias discutias, paucos inuenies uere christianos. Totus mundus confitetur uerbis se nosse Deum, factis autem negat: adeo ut qui spem pietatis uidentur habere; uirtutem eius sepius inueniantur abnegare. Scio quidem, quia confessione Domini plena est terra ; sed tamen audio Prophetam plangentem, quia periit fides de terra. Putas enim Filius cum uenerit, inueniet fidem super terram?  Nunquid fidem reputabit fidem istam negligentium et contemnentium, qua  leuius damnat cecitatem infidelium, qua meliorem iudicat credulitatem demonum? Demones enim credunt et contremiseunt: homines credunt, nec contremiscunt. Demones quem credunt uerentur: homines dum quem credunt, non timent nec uerentur, pro contemptu grauius iudicabuntur. Non ergo fallamur, fratres, generali nomine fidei, quasi quecunque fides ad iustitiam debeat reputari: sed meminerimus, Doctor Gentium in fide et ueritate qualem definierit fidem, qua Deo est placendum. Fides, inquit, est sperandarum substantia rerum . Hec est fides que per dilectionem operatur, ut suadente conscientia meritorum, de fide spes nascatur, fidesque supponatur uelut subiectum fundamentum, cui superedificentur bona eterna,  que sunt speranda. Sine fide ista impossibile est placere Deo; cum fide ista impossibile est ei displicere.

9. Nos autem, fratres, si tanquam sine fide fuerimus, Deum post tergum nostrum ponimus, ut dissimulantes timorem eius, in uanitates potius respiciamus; quo merito nos respiciendos putamus? Imo respiciemur. Sed quo uultu? uultus autem Domini super facientes mala . Sed quam iratus, quam terribilis, quam importabilis, tunc demum scietur quando fugient qui oderunt eum a facie eius! Et a facie tua, Domine, quo fugient, nisi in tenebras exteriores, in illud chaos magnum et profundum, quod uite mortisque regionem discernit; in abyssum caliginis et sulphuris ardentis et ignis deuorantis? Et quis nostrum poterit  habitare cum igne deuorante? aut quis sustinebit habitare cum ardoribus sempiternis? Tunc dicent montibus, Cadite super nos; et collibus, Operite nos : leuius estimantes absorberi a uoragine inferi, quam sustinere faciem Dei irati. Fateor Sanctitati uestre quia confundor in me ipso et erubesco, atque etiam perhorresco tam dura, sed ueracia quibuslibet enuntiare. Sed uiuit Dominus, non audeo palpare, non ausus sum puluillos consuere, et omni cubito manus substernere, sciens Dominum per prophetam populo dicentem: Popule meus, qui te beatificant, ipsi te decipiunt . Stat ad iudicandum Dominus: quorum enim uitia redarguo, bona si audissem, utique laudassem.

10. Quomodo enim laudare potero eos qui solo  nomine christiani dicuntur, in uanum assumentes sibi sanctum nomen Christi, cum tota ac libera professione sectentur ea que huic inimica sunt nomini; qui omni specie conuersationis et modo uite se protestantur inimicos Christi? Heccine enim sunt, que in eis laudemus, uidelicet habitus et incessus meretricius, sermo scurrilis, oculus impudicus. uenter qui pro Deo colitur, et omnis illa uite contumelia, que publice in Dei faciem irrogatur? Que enim in occulto fiunt ab ipsis, turpe est et dicere. Fodiat parietem eorum, qui ad eos prophetare missus est, et non ego, ut adhuc abominationes maiores uideat, quas non erubescunt coram illa tremenda maiestate perpetrare. Que enim bona eorum efferre  potero, quorum omnia exteriora opera manifestum odium Dei denuntiant, quorum uita non tentatio, non militia est aduersus peccatum, sed ultronea seruitus peccati; qui tam mente, quam carne uidentur seruire legi peccati; qui cum prudentia carnis, que legi Dei non est subiecta, nec 755 enim potest, et amicitia huius mundi, que ambe inimice sunt Deo, fedus miserum pepigisse uidentur, plane fedus cum morte et peccatum cum inferno? O pactum, pactum miserabile, nec tamen inexorabile! Scimus enim quia scriptum est: Delebitur fedus uestrum cum morte, et pactum uestrum cum inferno non stabit : quoniam latera aquilonis ciuitas Regis magni . Semper quippe de numero impiorum auctus est numerus electorum.

 11. Sed quid mihi, qui uideor monachus, de his que foris sunt, iudicare? Ad me ipsum anima mea turbata est. Ipsi uiderint sibi: nichil mihi de aliorum conscientiis iudicare, cum sciam multos in omni copia et gloria mundi temperanter et pudice uixisse; et e diuerso nonnullos in habitu asperiore et uictu parciore nequiter egisse. uobis ipsis, fratres, intendite. Nolite iudicare seculares, nolite condemnare; lumbos mentis et carnis restringite, ne malum quod eis imminet per operationem, uos incidatis per cogitationem: peruerse enim cogitationes separant a Deo . Alia quidem est carnis luxuria, qua castitatem corrumpimus; alia cordis luxuria, qua castitate gloriamur. Et tanto ante Dei oculos luxuriosi  existimus, quanto ante oculos hominum casti apparemus, si non fuerimus. uobis quidem, qui ab actione corporali quodammodo elongati estis, facile est opera peruersa uitare: sed minus difficile est ab illicita cogitatione cor tergere. Sed tamen aliud est si cogitamus, ut adipiscamur; atque aliud, cum per cogitationem ab occulto aduersario tentamur. Plerumque enim tentatur cor, et ex carnis nequitia delectatur, et tamen eidem nequitie ex ratione renititur; ut in secreto cogitationis et contristet quod  libeat, et libeat quod contristet. Nonnunquam uero mens ita barathro tentationis absorbetur, ut nullatenus renitatur: sed ex deliberatione sequitur hoc, unde ex delectatione pulsatur; et si facultas exterior suppetat, mox effectibus exteriora uota consummat. Quod si animaduersionem districti Iudicis respicis, non est iam cogitationis culpa, sed operis: quia etsi rerum tarditas foras peccatum distulit, intus hec consentientis opere uoluntas impleuit.

12. Sed misericordie Domini multe. Sepe enim misericors eo citius peccata cordis abluit, quo hec exire ad opera non permittit: et cogitata nequitia quantocius soluitur, quia effectu operis districtius non ligatur; quatenus in quo usque ad opus non peruenit culpa, usque ad cruciatum, non perueniat penitentia:  sed cogitata afflictio mentem detergat, quam nimirum tantummodo cogitata iniquitas inquinauit. Cum autem quis usque ad peruersa opera peruenerit per dulcedinem cogitationis, dignum est ut sequatur penitentialis afflictio contra dulcedinem carnalitatis. Sint ergo lumbi uestri precincti, et lucerne ardentes in manibus uestris: et uos similes hominibus exspectantibus dominum suum, quando reuertatur a nuptiis. uigilate ergo, quia nescitis qua hora Dominus uester uenturus sit, sero an media nocte, an galli cantu, an mane; ut cum uenerit et pulsauerit, confestim aperiatis ei; ne forte cum pulsaueritis et clamaueritis dicentes, Domine, Domine, aperi nobis, dure quasi dormientibus et negligentibus respondeat: Amen dico uobis, nescio uos ; sed regni ianuam nobis aperiat, et secum ad nuptias introducat. Satagite igitur interesse nuptiis sponsi et sponse, ut uideatis sponsum gaudere super sponsam, ubi sponsum millena millia dulci laudant melodia: et uideatis Regem in decore suo, et possitis perenniter uiuere et regnare cum Sponso, qui uiuit et regnat cum Deo Patre in unitate Spiritus sancti, per omnia secula seculorum. Amen.





SERMO DE MISERIA HUMANA. 

 736 1. O homo qui ex anima rationali et humana carne subsistis, conditionis misere repletus multis miseriis! miser et miserabilis homo, pauper, cecus, nudus, plurimis necessitatibus subditus, ad cor tuum reuertere. Quid foris uagaris? quid foris queris? quid his carnalibus studes? quid in secularibus te implicas? quid uanitatibus te inuoluis, in inferioribus delectaris? quid ab omnibus inferioribus et superioribus elongaris, et per ea que foris sunt, diffunderis? Quanto magis ad mundum accedis, tanto longius a Deo recedis: quanto magis foris es sapiens, tanto magis intus stultus efficeris:  quanto magis extra lucraris, tanto magis intus perdis: quanto magis in his que foris sunt uagaris; magis intus euacuaris: quanto magis in temporalibus es sollicitus, tanto magis es mendicus in spiritualibus. Quid est, homo, quod omnia ordinas, et te ipsum non uis ordinare? quid in omnibus es prudens, et circa temetipsum es insipiens? quid est quod ad omnia que foris sunt sollicitus es bona facere, et temetipsum sinis esse malum semper et inutilem? Dormit in te spiritus Dei, et uigilat in te spiritus mundi. uacat in te ratio, uiget in te sensus: exstinguitur in te Spiritus Dei, dominatur in te  amor mundi: feruet in corde tuo amor terrenorum, et moritur in te amor eternorum bonorum: mundum diligis, et Deum relinquis: omnium recordaris, et te ipsum obliuisceris: que super terram sunt desideras et diligis, celestia uero non curas: appropinquas ad interitum, et elongaris a salute: curris ad diabolum, et elongaris a Deo. Redi, redi, preuaricator homo, ad cor, quia loquitur Deus pacem eis qui conuertuntur ad cor. Omnia mundi huius tibi dedit Deus: et tu propter omnia relinquis eum. Omnia propter te fecit Deus: et tu propter omnia dimittis te ipsum. Propter omnia que occurrunt tibi, dimittis Deum; et idcirco omnia dimittunt te. Propter creaturas relinquis Creatorem; et ideo contra te insurgent omnes creature. Quia offendendo  Creatorem, offendisti omnem creaturam; ideo creature que facte sunt in ministerium et utilitatem tuam, conuertentur in uindictam et penam tuam. Et ue tibi erit sine fine, quia noluisti habere bonum sine fine.

2. Recognosce itaque, homo miser, recognosce temetipsum. Recogita quia nichil fueris: attende quod uilis et malus es; considera quid futurus es. Plange, homo miser, plange incessanter peccata tua. Dele lacrymis malitias et miserias tuas, quia uoluntate propria peccasti. Displiceat tibi super omnia, displiceat tibi toto corde et continuo, displiceat tibi quod Dominum immense maiestatis, habentem potestatem omnis carnis, et mittere corpus et animam in gehennam, ausus fuisti offendere.  Amarescat tibi amarissime cor tuum, quod Deum summum patrem incomprehensibilis bonitatis, qui benignus et misericors est super ingratos et malos, uoluntarie, libenter, ac delectabiliter offendisti. Totus displiceas tibi, ut totus possis placere ei qui est summus, uerus et solus Deus: cui nemo placet, nisi qui sibimetipsi displicet; et nemo ei displicet, nisi qui sibimetipsi placet. Dissipat namque Deus ossa eorum qui hominibus placent . Et quod altum et pulchrum est apud homines, abominabile est apud Deum. Mirum est de te, homo miser, quod ad mala sis totus auidus, totus promptus, totus facilis, totus sapiens, et totus sollicitus: ad bona autem es totus durus, totus piger, totus tepidus,  totus stultus, totus incredulus et rebellis. Unde tibi hoc, nisi a carne quam diligis et sequeris? Quia uero carnem diligis, carnem sequeris: et quia carnem sequeris, opera carnis facis, et cum ea punieris. Carnis tue fructus est libido, concupiscentia, inuidia, infirmitas, id est fragilitas et dolor, uermis, putredo fetens, et fetidus fetor.

3. Tu ipse es tenebris ignorantie sic excecatus, ut nescias quid sis? Non attendis quo uadis, non animaduertis factum tuum, neque insidias inimici et tentationes eius fraudulentas intelligis. Totus negligens es, nec cogitas quo tendere debes: uiam nescis, et non inquiris. Grandis namque tibi restat uia. Sollicite tibi queris cibum, uestitum et requiem, et omnes carnis necessitates, quando indiges:  de uita uero et salute anime tue supertepens non curas, licet semper indigeas, plenus nequitiis et malitia. Miser homo, ut miserum pascas corpus et uestias, et carnis uoluptatibus que post paucos dies a uermibus deuorabitur, satisfacias, sollicitus laboras, discurris, uigilas, et somnum non capis oculis, ut repleas 757 uentrem: et pro anima tua, que Deo presentanda est in celis, cor non sollicitus fatigaris, ut ipsam pascas bonis operibus, et induas uirtutibus, ne appareat nuditas eius? Homo tristis, queris semper implere uentrem; cur non pascis animam esurientem? De uase stercorum semper curas, et de Dei imagine cur non curas? Pascis sterilem, et que non parit: animam autem esurientem non satias bonis. ue tibi erit, quia anima tua  propter famem in te deficiet. ue tibi est, et ue tibi erit, quia reddis que sunt Cesaris Cesari, et non reddis que sunt Dei Deo: et ideo maledictus es a Deo, et confunderis ab eo.

4. uide, miser homo, quia totum est uanitas, totum stultitia, totum dementia, quidquid facis in hoc mundo, preter id solum quod in Deum, et propter Deum, et ad honorem Dei facis. Quidquid sine Deo facis, totum est malitia et uanitas; quia nichil est bonum sine summo bono. Et magna miseria hominis est cum illo non esse, sine quo non potest esse. Unde, homo miser, qui ad similitudinem et ad imaginem Dei creatus es, et propter nimiam caritatem Domini nostri Iesu Christi a morte eterna turpissima redemptus es, et liberatus es, ad uidendum claritatem  summi Dei sola inestimabili misericordia sua uocatus es; et plurimis beneficiis, ex quo esse cepisti, ab altissimo Patre totius bonitatis ad uitam eternam habendam per unicum Filium suum inuitatus es: miser homo, recognosce hunc honorem, intellige dignitatem tuam, qui a tanta maiestate honoratus es. Aeternus enim Deus et immensus creauit te, formauit te, redemit te, et inuitauit te. Maximus honor et amplus amor. Cognosce, o homo, honorem tuum, et curre gratias agens ad inuitatorem tuum; ne forte, si ingratus ire nolueris, aut uilla, aut boues, aut uxor te impedierint, iratus Dominus iubeat te succidi, et tibi ostium uite in perpetuum claudat. Cognosce ergo, o homo, honorem tuum, et honora  Creatorem tuum.

5. Sed, heu! hodie potest recte dici: Homo cum in honore esset, non intellexit: comparatus est iumentis insipientibus, et similis factus est illis . Dignum certe et iustum est ut qui socius noluit esse Angelorum, fiat similis iumentorum: et qui destruxit in se imaginem et similitudinem Dei dignum est ut imago et similitudo iumentorum adhereat ei. Cognosce te ergo, o homo miser, cognosce te meliorem auibus, meliorem cunctis animantibus. Noli esse similis iumentis insipientibus, que solam uitam presentem cogitant; que tantum carnalia et temporalia diligunt, quia nec alia sciunt. Homo, non te subiicias carni, non sis amator mundi: non te sustineas esse filium diaboli, propter honorem  potentissimi et sapientissimi et incomprehensibilis Patris tui altissimi Dei eterni: propter nomen Dei admirabile non te constituas aduersarium et homicidam tui: propter amorem benignissimi Dei non te facias inimicum omnipotentis Dei: propter unigenitum et dilectum Filium eius Iesum Christum non te facias socium demoniorum, et combustionis ignis eterni: qui redemptus es pretiosissimo sanguine Agni immaculati, noli tantum pretium uilipendere, quod pro te Dei Filius dignatus est exsoluere, ne sempiternis inuoluaris incendiis. Tunc enim penam maximam habebis sine remedio, tunc dolorem inopinabilem patieris sine fine, et tormento plenus eris. Nunquam tamen alleuiaberis; quia qui non fleuit, quando erat tempus flendi,  eterno luctu lugebit, sed sine fructu.

6. Redi ergo ad te, homo; redi ad spiritualia, redi ad eterna et celestia gaudia; redi, miser, redi ad Filium: nec tardes conuerti ad eum, qui te sua potestate et sua fecit sapientia, redemit sua inerarrabili bonitate, ad se uocauit et exspectat adhuc quotidie ut te coronet. Quid queris extra illum? quid desideras preter illum? quid tibi placet sine ipso? Ipse fecit omnia, ipse habet omnia, ipse est omnia. Quodcunque bonum cupis, quodcunque pulchrum queris, quodcunque dulce et delectabile requiris, totum in ipso inuenies, et in ipso perfrueris. Si gaudere uis, ipse gaudium est: si te pugnare delectat, ipse palma est: si coronari uis, ipse corona  est: si uincere cupis, ipse uictoria est: si potentiam desideras, ipse potentia est: si fortitudinem queris, ipse fortitudo est: si iustitiam uis habere, ipse iustitia est: si amas sapientiam, ipse fons sapientie est: si caritatem uis, Deus caritas est: si diuitias appetis, ipse diues est: si pulchritudinem uis habere, summa pulchritudo ipse est: si plenitudinem queris omnis boni, ipse plenitudo est: si gloriam et  honorem cupis, uera gloria et summus honor Deus est: si pacem uis, pax eterna ipse est. Quidquid boni queris, summum bonum, et omne bonum ipse est. Imo semper est totus desiderabilis, totus dulcis, totus amabilis, totus suauis et totus delectabilis. Ipse semper ubique totus est. Ubicunque fueris sine ipso, male eris, et male tibi erit: et ubicunque fueris cum ipso, bene eris, et bene tibi erit.

7. Subiice itaque te totum ei, qui te totum fecit, a quo omnia habes; cuius gratia omni momento uteris. Serui semper ei qui non patitur omnia nocere tibi, que semper nocerent tibi libenter, siue infirmitates, siue homines, siue bestie, uel demones, uel quecunque alia. Serui  semper ei, qui non sinit te cadere in omnia peccata, quia non permittit ut inferas tibi omnia mala ac damna, que libenter faceres. Totus semper ama Patrem, et Filium, et Spiritum sanctum, solum, uerum, et summum bonum; qui semper solus uere et summe te diligit. Placeat igitur tua uoluntas ei et uoluntas eius semper placeat tibi. Semper concorda te cum eo; semper sequere eius uoluntatem in omnibus, qui semper bonum tuum uult, qui nichil aliud curat nisi salutem tuam, cuius uoluntas ad miserandum tibi est beneuola, et delectatur benefacere tibi. Nunquid putas te ipsum magnum amicum tibi? Magis amicus est Deus tibi, quam tu ipse tibi; quoniam magis ipse diligit te, quam tu temetipsum. Nunquid credis alterius auxilium fortius. aut  alterius consilium utilius? Erras si id credis. Stultissimus et dementissimus es, quia tua desideria uel aliorum sequeris, et illius consilium dimittis, qui semper est amicus dulcis, sapiens et pius consiliarius et Saluator, et super omnia adiutor fortis et potens, pater futuri seculi, et princeps pacis. Amen.





758 DE SEPTEM DONIS SPIRITUS SANCTI SERMO. 

 1. Prima gratia est timor Domini. Qui hanc habet gratiam, omnem odit iniquitatem, iuxta illud Psalmiste: Iniquitatem odio habui, et abominatus sum; et alio loco: Omnem uiam iniquitatis odio habui . Scriptum namque est: Timor Domini odit malum ; et item: Time Deum, et recede a malo. Et de Iob dicitur: uir timens Deum, et recedens a malo . Sine hac gratia, prima gratiarum, que totius religionis exordium est, nullum bonum pullulare uel manare potest. Sicut enim securitas uel desidia causa est et mater omnium delictorum, sic timor Domini radix et custos omnium bonorum: unde scriptum est: Si non in timore Domini tenueris te instanter, cito subuertetur  domus tua . Omne namque uirtutum edificium illico uergit in precipitium, si huius gratie amiserit presidium. Unde Salomon ait: In timore Domini esto quotidie, quia habebis spem in nouissimo, et prestolatio tua non auferetur . Hinc et Apostolus: Cum metu et tremore uestram salutem operamini . Et quid plura? Connexa sunt timor et religio, nec manere potest alterum absque altero. Unde Cornelius, uir religiosus ac timens Deum , et Simeon iustus et timoratus . Unde Salomon: Deum, inquit, time, et mandata eius obserua . Hunc uero sic habere debemus, quomodo asserit se habuisse Iob beatissimus. Semper  quasi tumentes super se fluctus Deum timuit . Per hunc timorem Dei uniuersa deserimus, mundo abrenuntiamus, nosque ipsos, sicut Dominus ait, abnegamus nobis. Si quis uult post me uenire, abneget semetipsum . Iste ergo diuinus timor, qui eum quem perfecte imbuit, paupertati subiicit, et a malo diuidit, ita est primus in ordine gratiarum, sicut paupertas in serie 759 beatitudinum: de qua Dominus in ceterarum fundamento uirtutum eam ponens, ait: Beati pauperes spiritu, quoniam ipsorum est regnum celorum .

2. Secundum carisma est Spiritus pietatis, illi secunde que in Euangelio ponitur beatitudini simile, de qua Dominus sic ait: Beati mites, quoniam  ipsi possidebunt terram . De talibus Dominus in Isaia ait: Spiritus Domini super me; ad nuntiandum mansuetis misit me . Moyses quoque mitissimus erat super omnes homines qui morabantur in terra . De talibus Iob dicit: Dominus ponit humiles in sublime; et merentes erigit sospitate . Unde et illud de Domino dicitur: Humiles spiritu saluabit . E contra de superbis dicitur: Dominus superbis resistit . Ante ruinam exaltatur cor . Superbia de supernis ad ima precipitat, humilitas de imis ad superna eleuat. Angelus enim in celo superbiens, ad tartara corruit: homo in terra se humilians, ad celos ascendit.  Tanto uero quisque debet esse humilior, quanto est sublimior. Unde scriptum est: Quanto magnus es, humilia te in omnibus, et coram Deo inuenies gratiam . Hinc ipse Dominus ad discipulos ait: Qui uoluerit inter uos primus esse, erit uester seruus ; item: Cum feceritis omnia que precepta sunt uobis, dicite: Serui inutiles sumus ; item ipse dicit: Discite a me quia mitis sum et humilis corde . Sine hac humilitatis uirtute relique uirtutes nequeunt prodesse. Unde beatus Gregorius ait : »Qui uirtutes sine humilitate congregat, est quasi qui in uentum puluerem portat.« Sicut enim puluis uenti ualidi flatu dispergitur, sic omne bonum sine  humilitate inanis uento glorie rapitur. Multo etiam melius est peccatorem esse humilem, quam iustum arrogantem. Quod a Domino euidenter ostenditur, ubi Publicanus et Phariseus in exemplum adducuntur , sicut quidam sapiens ait: »Melior est in malis factis humilis confessio, quam in bonis factis superba gloriatio.«

3. Tertium donum est Spiritus scientie, de quo Salomon ait: Qui addit scientiam, addit et dolorem . uera namque scientia est, scire nos mortales et caducos et fragiles esse, et in hoc exsilio, et in hoc ergastulo, in hac peregrinatione, in hac ualle lacrymarum dolendum et lugendum esse. Unde dicitur in tertia beatitudine, huic tertio dono congruenti: Beati qui lugent, quoniam ipsi consolabuntur  ; item: ue uobis qui nunc ridetis, quia plorabitis . Hinc Salomon ait: Risus dolori miscebitur, et extrema gaudii luctus occupat .

4. Quarta gratia est Spiritus fortitudinis, quarte in Euangelio beatitudini similis, de qua dicitur: Beati qui esuriunt et sitiunt iustitiam, quoniam ipsi saturabuntur . Qui enim iustitiam esurit et sitit, contra quelibet aduersa fortis, insuperabilis et imperterritus existit. Unde Salomon ait: Iustus ut leo confidit, et absque terrore erit ; item: Non contristabitur iustus quidquid ei acciderit . Hoc spiritu erant prediti omnes de quibus loquitur Apostolus: Sancti ludibria et uerbera experti, insuper et uincula et carceres,  lapidati sunt, secti sunt, tentati sunt, in occisione gladii mortui sunt. Circuierunt in melotis, in pellibus caprinis, egentes, angustiati, afflicti, quibus dignus non erat mundus, in solitudinibus errantes, in montibus et in speluncis et in cauernis terre . Hec et Apostolus ipse, qui ait: Quis nos separabit a caritate Christi? tribulatio?  etc. Iste spiritus omnem alienam malitiam sustinet, et aduersus hostiles insidias instruit et munit. Unde sponsus in sponse preconio ait: 760 Pulchra es, amica mea, suauis et decora sicut Ierusalem, terribilis ut castrorum acies ordinata .

5. Quintum donum est consilii Spiritus, qui aliis  facit ita compati et misereri, illi competens, de qua dicitur, quinte beatitudini: Beati misericordes, quoniam ipsi misericordiam consequentur . Hinc et Salomon ait: Qui pronus est ad misericordiam, benedicetur . Hanc principaliter trifariam exercemus: uel quando sex eius que in Euangelio leguntur opera implemus , uel quando delinquentes corrigere et ad bonum reducere studemus, uel quando iniurias nobis illatas facile indulgemus. Iste secundus clementie modus, siue consilii Spiritus, Deum fecit semetipsum exinanire, formam serui accipere, scilicet, ut sic posset ouem errantem corrigere, et ad proprium ouile reducere. Unde Apostolus ait: Semetipsum dedit pro peccatis nostris, ut nos eriperet de presenti  seculo nequam . Huic consulendi modo sic oportet insistere, ut iniungitur ab Apostolo monente: Insta opportune, importune  Est et alius consulendi modus, scilicet discretionis uirtus, qua ueras a palliatis atque simulatis uirtutibus discernimus; qua etiam ipsum Satanam hypocrisis auctorem dignoscimus. Ipse enim Satanas, ut ait Apostolus, transfigurat se in angelum lucis ; et iuxta beati Cypriani dictum, ministros iniustitie subornat, noctem afferentes pro die, interitum pro salute. Ista quidem ceterarum uirtutum magistra ac domina, omnes alias proinde temperat ac superne gubernat, et ne ultra uel citra euagentur licenter, imperialiter ac discrete conseruat. Unde Betius: uirtutes medium tenent. Si uel  ultra, uel infra quam oportuerit, fiat, a uirtute disceditur.

6. Sexta gratia est Spiritus intelligentie, illi sexte beatitudini congruus: Beati mundo corde, quoniam ipsi Deum uidebunt . Nisi enim mentis intuitus diligenter purificatus fuerit, mystica ac diuina liquide intelligere nequit. Nam scriptum est: Spiritus sanctus discipline effugiet fictum, et auferet se a cogitationibus que sunt sine intellectu . Unde Salomon: Abominatio Domini, cogitationes male . Peruerse cogitationes separant a Deo . Qui ergo uult sincerum ac lucidum intellectum habere, prauarum cogitationum phantasias ac nebulas studeat effugare et omni diligentia et cautela cor  seruare. Unde Salomon: Omni custodia serua cor tuum, quoniam ex ipso uita procedit .

7. Septimum donum est Spiritus sapientie, quidam internus sapor, ac suauissimus gustus. Unde Psalmista: Gustate et uidete quoniam suauis est Dominus  ; et iterum: uacate et uidete ; et iterum: Accedite ad eum, et illuminamini . Hoc diuine sapientie interno gustu superna prelibamus, uidelicet contemplantes quam amenum sit angelicis cetibus interesse, ubi nil poterit quod displiceat, esse. Ista septima gratia illi uere beatitudini congruit, de qua ait Dominus: Beati pacifici, quoniam filii Dei uocabuntur . Qui enim mentem pacificam et serenam habent, de supernis dulcius sapiunt, et subtilius uident. Nam quisquis sapientior eo probatur esse sapientior. Unde Salomon: Doctrina uiri per patientiam dignoscitur . De talibus alibi dicitur: Pax multa diligentibus legem tuam, et non est illis scandalum . He septem  gratie sunt septem mulieres, uirum unum apprehendentes; septem spiritus super florem requiescentes; septem in candelabro lucerne fulgentes; septem in lapide oculi; septem spiritus ante thronum Dei.





SERMO DE DUODECIM PORTIS IERUSALEM. Hic Sermo in manuscripto Carthusie Coloniensis  prefert nomen S. Bernardi abbatis, cui tamen non uidetur tribuendus. 

 1. Contendite intrare per angustam portam, quia arcta et angusta est porta que ducit ad uitam  O quam terribiliter et salubriter uox ista summe ueritatis tardos et tepidos uiatores, pusillanimes et desides ascensores terruit, que ipsis etiam perfectissimis discipulis libero uolatu celestem Ierusalem intraturis contentionem, porte singularitatem, ingressus difficultatem, electorum paucitatem interposuit! Arcta est, inquit, uia, que ducit ad uitam. Arcta est siquidem in peccatorum ablutione, sed multo arctior in carnis animeque separatione: arctissima uero in extrema Iudicis examinatione. Attamen benedictus Deus 761 et Pater Domini nostri Iesu Christi, pater misericordiarum, et Deus totius consolationis , qui terrori consolationem miscuit, ne desperaremus, angustie latitudinem opposuit; ut presumamus, presumendo curramus, currendo preueniamus. Nam alibi ipse Dominus ait: Dico uobis, multi ab oriente et occidente uenient, et recumbent cum Abraham, et Isaac et Iacob in regno celorum . Propheta quoque et preco ueritatis, homo secundum cor Dei, Dauid dicit: Dicant qui redempti sunt a Domino, quos redemit de manu inimici, et de regionibus congregauit eos; a solis ortu et occasu, ab aquilone et mari ; per solis ortum nobis designans  innocentiam; per meridiem, iustitiam; pe occidentem, penitentiam; per aquilonem, misericordiam.

2. Ab oriente, id est per portam innocentie Innocentes sunt ingressi; qui ante scientes mori quam loqui, pro Domino sunt trucidati. Per hanc portam ingrediuntur paruuli, per Baptismum renati: qui Sacramento regenerationis accepto, si mox, aut paulo post a corpore soluuntur, procul dubio in celestem Ierusalem per portam innocentie ingrediuntur. A meridie, id est per portam iustitie, Apostoli et martyres sunt ingressi. Et recte perfecti omnes meridiei comparantur, quia et ibi morosior est statio solis, et feruentior ardor caloris, et copiosior splendor lucis. Sol iustitie in ipsis non occidit, nec  tepescit; sed inualescit et incalescit, sicut scriptum est: Sapiens sicut sol permanet: stultus ut luna mutatur . Porro splendor operis, feruor dilectionis quantus in ipsis fuit sanctis elucescit, nec tam indiget expositione quam imitatione. Ab occidente, id est per portam penitentie, Maria Magdalena est ingressa, que merito peccatorum suorum ante fuerat habitatio demonum: sed respectu diuine gratie postmodum compuncta, flendo et penitendo, Saluatoremque suum singulari amore colendo, facta est sancti Spiritus templum. Per hanc etiam portam ingrediuntur penitentes, qui quasi in  occiduis partibus conuersantes, et de interioribus tenebris ad terram tenebrosam et opertam mortis caligine properantes; cum a Sole iustitie illustrantur, si omnibus pompis Satane, et operibus tenebrarum perfecte abrenuntiant, in supernam Ierusalem per portam penitentie intrant, Ab aquilone, id est per portam misericordie, ingressus est latro ille euangelicus, qui de profundo iniquitatis et ignorantie, sola Dei bonitate eductus in ipso mortis articulo, ab ore putei gehenne in deliciosam paradisi amenitatem est reductus. Per hanc portam ingrediuntur forsitan et illi, qui per totam uitam suam flagitiis et iniquitatibus seruientes, cum morti pro suis sceleribus addicuntur, si plenam satisfactionem de malorum suorum perpetratione per ueram cordis  contritionem offerunt Deo, in celestem Ierusalem per portam misericordie quandoque intraturi sunt. Scriptum est enim: Quacunque hora peccator ingemuerit, saluus erit ; et alibi: Ubi te inuenero, ibi te iudicabo : iterum: Sacrificium Deo spiritus contribulatus, cor contritum et humiliatum, Deus, non despicies . Restat ergo uidendum, iste quatuor quam contrarie et quam opposite sibi inueniantur: uidelicet innocentia penitentie, iustitia, misericordia; et e conuerso. Nam qui innocens est, non querit penitentiam: et qui penitens est, non habet innocentiam. Similiter qui iustus est, non aduocat misericordiam: et qui miser est, non possidet iustitiam.

 3. Iam uero considerandum nobis est, et delectabiliter recolendum, quid Ioannes apostolus, Christi familiaris, amicus inter ceteros dilectus, et mysteriis celestibus ultra omnes imbutus, de hac gloriosa et eterna ciuitate dicat. Ab oriente, inquit, eius porte tres, et a meridie porte tres, et ab occidente porte tres, et ab aquilone porte tres . Orientalis plaga tres portas habere describitur. Innocentia tripartita esse dignoscitur. Est enim innocentia secundum potestatem, et est innocentia secundum etatem, et est innocentia secundum uoluntatem. Potestatiuam innocentiam Christus habuit, qui solus ueraciter dicere potuit: uenit enim princeps mundi huius, et in me non habet quidquam  ; et de quo scriptum est: Qui peccatum non fecit, nec inuentus est dolus in ore eius  Peccatum quippe 762 nec contraxit, nec commisit: quia et illa eius natiuitas que de Patre Deo ante secula genitus est Deus, est ineffabilis; et illa nichilominus, qua de Matre uirgine in fine temporum natus est homo, est incomprehensibilis: eius quoque uita, qua in mundo conuersatus est, exstitit singularis. Potestatiua innocentia, id est prima innocentie porta, ceteris est clausa, sed soli Christo aperta; testante Ezechiele propheta: Porta, inquit, orientalis omnibus claudetur; solus enim princeps ingredietur et egredietur per  eam . Innocentiam secundum etatem illi possident, qui tam per imbecillitatem corporis, quam per indiscretam simplicitatem cordis malum perpetrare nesciunt, nec possunt. Innocentia secundum uoluntatem illorum est, qui etsi in leuibus quibusdam peccatis  aliquando delinquunt, innocentie tamen puritatem in bona uoluntate conseruant. Prima igitur innocentia est malum facere non posse: altera, malum facere nescire: ultima, facere malum nolle.

4. Sequitur: Et a meridie porte tres. Meridiana porta, per quam designatur iustitia, tres portas habet: quare et ipsa iustitia tripartita est. Est enim iustitia secundum debitum, et est iustitia secundum  meritum, et est iustitia secundum propositum. Iustitia secundum debitum est omnium fidelium, maxime monachorum; quia de die in diem satagunt reddere uota, que distinxerunt labia sua, prophete consilium sequentes qui dicit; uouete et reddite Domino Deo uestro . Iustitia secundum meritum illorum est, qui pene illicita nulla committunt, nec tamen licitis uti uolunt; sed ea que retro sunt obliuiscentes et ad anteriora sese extendentes, per sancta desideria indefessis fidei passibus, quotidianisque profectibus, ad perfectionis culmen ascendunt. Reuera hi tales tam feliciter quam fiducialiter dicere possunt: Aperite mihi portas iustitie, ingressus in eas confitebor Domino: hec porta Domini; non innocentes, non miseri, non penitentes, sed  iusti intrabunt in eam ; et illud: Bonum certamen certaui, cursum consummaui, fidem seruaui: de reliquo reposita est mihi corona iustitie . Iustitiam secundum propositum illi retinent, qui quamuis superfluis cogitationibus affligantur, et illecebrosis cupiditatibus abstrahantur; dum tamen peccato pro uiribus resistere curant, suique propositi uigorem inuiolabili tenore conseruant, dum cuncta aduersantia euenire pro suis meritis sibi humiliter confitentur omnia sibi in bonum cooperari creduntur. De talibus enim scriptum est: Scimus quoniam diligentibus Deum omnia cooperantur in bonum, his qui secundum propositum uocati sunt sancti .

 5. Sequitur: Et ab occidente porte tres. Occidentalis plaga, per quam designatur penitentia, tres portas habere scribitur, quia penitentia tripartita esse dignoscitur. Est enim penitentia gratuita; et est penitentia spontanea; et est penitentia coactitia. Penitentiam gratuitam Ioannes Baptista et plus quam propheta exhibuit: qui a Propheta prenuntiatus, ab archangelo Gabriele promissus et a Spiritu sancto in utero sanctificatus, cunctisque mortalibus, qui ante eum fuerant, ueridica Saluatoris uoce est prelatus. Hic talis et tantus cum esset, sicut de Iusto legitur  , plus appetiit mala mundi perpeti quam laudes: malens pro Deo fatigari laboribus,  quam uite huius blandimentis perfrui, et soli Deo uacare cupiens, relicta domo rebusque patris, desertum petiit, et pene admirabilem penitentie formam posteris sequendam proprio exemplo reliquit. Hec penitentia idcirco gratuita uocatur, quia gratis suffertur, imo offertur; quia penitentie regula est, ut qui illicita nulla commisit, licitis utatur ut sibi placuerit. Spontaneam penitentiam illi habent, qui post commissa peccata, post perpetrata flagitia, cum a Sole iustitie illustrantur, iam non ex necessitate, sed ex uoluntate sua Domino confitentur: uoluntaria solertia cauentes, ut non regnet peccatum in eorum mortali corpore, sed regnet iustitia: et qui prius exhibuerant sua membra seruire immunditie et iniquitati ad iniquitatem, nunc exhibent ea seruire  iustitie in sanctificationem; et qui filii noctis erant dum opera tenebrarum sectabantur, per dignos fructus penitentie, filii lucis 763 efficiuntur. Coactitia penitentia est tepidorum, et mei similium: qui nullo igne caritatis accensi, nullo feruore deuotionis animati, spiritum libertatis nondum sequuntur; sed in corpore consuete pusillanimitatis sese uersantes, spiritu seruitutis iterum deprimuntur, et ad explendum regularium obseruantiarum debitum modum uix prelatorum seueritate compelluntur. Nullatenus tamen de talibus desperandum est; quia si susceptum semel christiane seruitutis iugum patienti perseuerantia ferant, in patientia sua possidentes animas suas, in celestem Ierusalem per portam penitentie intrant.

 6. Sequitur: Et ab aquilone porte tres. Aquilonaris plaga, per quam designatur misericordia, tres portas habet: quarum una est exterior, altera interior, tertia posterior, id est, ultima. Exterior est in eleemosynarum distributione: quia mundi huius amatores Christum duntaxat in fundamento habentes, quamuis rerum temporalium lucris toto mentis desiderio inseruiant, et per omnia carnis sue uoluptatibus  obedire non timeant, hora mortis instante, dum peccatorum suorum respectu, et sempiterne ultionis metu introrsum concutiuntur; que iniuste acquisierant, et illicite possederant, pro salute animarum suarum egenis et pauperibus Deoque famulantibus erogant. Credendum est itaque eos qui eiusmodi sunt, sancte Ecclesie suffragiis, atque etiam fidelium beneficiis multum iuuari, dum ab eis recipiunt opem intercessionis, quos secundum Domini preceptum sibi fecerant amicos de mammona iniquitatis, ut ab eis reciperent eterna, quibus largiti sunt temporalia. Interior porta dicitur oris confessio: quia hoc habet fides catholica et pietas christiana, quoniam peccatorum quisque, quamlibet immundus, quamlibet sit sceleratus, si instante mortis  periculo per ueram confessionem emundatur, penas eterni incendii nullatenus est intraturus; quia si omnia in confessione lauantur, profecto confitentes a regno misericordie non excluduntur. Dicit enim propheta: Delictum meum cognitum tibi feci, et iniustitiam meam non abscondi. Dixi: Confitebor aduersum me iniustitiam meam Domino, et tu remisisti impietatem peccati mei . Posterior misericordie porta uocatur contritio cordis; quia cum respectu summe clementie cor peccatoris compungitur, oculis diuine pietatis quasi sacrificium uespertinum offertur. Ille quoque, cuius natura pietas, cuius opus misericordia est, multos de talibus saluare creditur. Hec porta idcirco posterior appellatur, quia post omnes alias succurrere probatur.  Nam si largitio elemosynarum non adsit, et oris confessio desit; Deus tamen qui absconditorum est cognitor, cor contritum et humiliatum non spernit, sed spiritus humiliati sacrificium quandoque libens suscipit, iuxta quod sancti Spiritus organum ait: In quacunque hora ingemuerit peccator, saluus erit .





SERMO IN CANTICUM B. uIRGINIS MARIAE. 





[NOTA.]

764 Hunc sermonem Horstius excepit ex codice manuscripto monasterii Horti-Marie ordinis Cisterciensis, qui Bernardum auctorem exprimit, ut et noster Gemmeticensis, ex quo prodit emendatior: tametsi Bernardi uenam haud omnino assequitur.

 1. Magnificat anima mea Dominum. Magnificat uoce, magnificat opere, magnificat affectu. Magnificat laudando, amando, predicando. Magnificat, laudandi, amandi et magnificandi formam simul et materiam dando. Magnificat anima mea Dominum: quia magnifice a magnifico Domino magnifica est. In primis ad imaginem et similitudinem Dei anima mea mirabiliter a Domino creata est; sed postea in Adam miserabiliter deformata, nunc mirabilius, gloriosius et magnificentius a Domino renouata est.  Magnificat anima mea Dominum. Magnificat omnis creatura Dominum, sed amplius super omnem creaturam anima mea Dominum magnificat. In omni enim creatura nichil tam magnifice fecit Dominus, sicut animam meam. Sed Dominus est: sicut uoluit, sic factum est. Magnificat anima mea Dominum. Dominum magnifica, non temetipsum. Qui semetipsum magnificauit, quantum in ipso fuit, Deum exhonorauit: et ideo non se exaltauit, sed precipitauit. Tuum est te ipsum humiliare, Domini exaltare.

 2. Et exsultauit spiritus meus in Deo salutari meo. uide qualis ordo. Prius citharam, postea psalterium tetigit; prius animam, postea spiritum posuit: non enim prius quod spirituale, sed quod animale; deinde quod spirituale. Et exsultauit spiritus meus, extra omnem creaturam, extra se ipsum etiam pre immensitate gaudii saltauit. In quo? Non in me; sed in Deo creatore meo, cognitione et amore eius feruendo: et hoc non per me, sed mediante et saluante me Salutari meo Iesu filio meo, singulariter meo. Meus est Deus, meus Salutaris, meus est filius. Omnium quidem et mei conditor est, sed mei solius filius est: et me mediante omnium salus est. Quia respexit humilitatem ancille sue. Non auderet ancilla sua nec oculos ad eum leuare, nisi ipse prior ad ancillam  suam dignaretur respicere. Ab illo prius repexit super nos misericordia, quia nos nimis despectos nostra reddiderat miseria. Me autem inter omnes specialiter respexit, cui super omnes singulare priuilegium concessit. Et uide, quia non fuit contenta dicere, respexit me; aut, respexit ancillam suam; aut, respexit humilitatem meam; sed semetipsam depressit ualde, et firmissima locauit fundamenta, ubi tante magnitudinis et pulchritudinis firmiter exciperet, et seruaret ornamenta: Respexit, inquit, humilitatem ancille sue. Singula uerba suo pondere libranda sunt. Sunt enim ancille, sed non humiles. Ancilla fuit Agar, sed superba: dominam suam despexit . Sunt multe satis humiles, sed non usque ad ancillas: sed multe humiles etiam  ancille, sed non Domini. Humilitas ergo contemptum sui: ancilla famulatum sua deuotione commendat. Respexit humilitatem ancille sue. Respiciendo me per gratiam suam, et humilem me fecit, et ancillam suam. Suam, inquam, suam me fecit, qui de me et in me suum speciale opus fecit.

3. Ecce enim ex hoc beatam me dicent omnes generationes. O dilatatum cor! quam perlucidis oculis omnem subito creaturam in uera beatitudine collocandam simul aspexisti! Ecce, inquit. Intuentis est hoc uerbum et demonstrantis. Ecce uideo quod futurum sit de me, quis fructus procedet ex me, quot et quanta bona, non mihi soli, sed omnibus generationibus peruenient per me. Beatam me dicent omnes generationes. Beatam me non dicerent, nisi de eadem  beatitudine, quam habeo, aliquid attingerent. Quomodo eructabit qui non manducat? Beatam me dicent, de cuius bono fructum percipient omnes generationes. Ex meo fructu benedicentur; et cum omnes beatificentur, omnes tamen beatam singulariter me dicent. Omnes, inquam, generationes: generationes celi, generationes terre, omnes Angeli et omnes electi. Nam et in Angelis generationes sunt. Unde dicitur Pater spirituum, et ex quo omnis paternitas in celo et in terra nominatur . Alii enim aliis in celo patres sunt, quibus paterna caritate presunt; in quibus generant et exprimunt omnem paternitatis affectum. Ex summo enim Patre omnis eorum paternitas nominatur: quia sicut summus  et uerus Pater omnes paterne diligit, et docet et regit; ita et ipsi secundum donum paternitatis quod acceperunt, subiectos sibi paterne diligunt et docent, et regunt. Sic et boni patres, qui sunt in terra, a summo 765 Patre paternitatis sue munus accipiunt: secundum quod et ipsi plus uel minus ad notitiam et amorem summe paternitatis accedunt. Omnes generationes beatam me dicent. Angelicarum namque generationum numerus per generatum redintegrabitur: et hominum generatio in Adam maledicta, per benedictum fructum uentris mei ad eternam benedictionem regenerabitur. Inter has et super has omnes generationes, beatam me dicent omnes ipse generationes. Merito ergo, Domina, beatam te dicent omnes generationes, que omnibus generationibus  ueram et eternam beatitudinem genuisti.

4. Quia fecit mihi magna qui potens est, et sanctum nomen eius. Hoc, inquam, quod omnes generationes me beatificant, non mihi attribuo, non meis ascribo meritis, sed ei qui fecit mihi magna. Ex hoc enim beatificor ab omnibus, quia ab ipso beatificata sum, quasi in speculum beatitudinis omnibus proposita sum. Quia fecit mihi magna. Non enim aliquod magnum fecit mihi, sed multa magna. Magnum est per se, quod uirgo sum; magnum per se quod mater; magnum, quod simul utrumque et uirgo et mater sum: et cuius mater? Dei Unigeniti, Plasmatoris et Saluatoris omnium. Fecit mihi magna. Non potest narrari, non potest cogitari magnitudo et multitudo bonorum que fecit mihi. Et quisnam est  ille qui tam magna fecit tibi? Qui potens est, et sanctum nomen eius. Nolite mirari, nolite dicere: Quomodo possunt hec fieri? potens est ille qui fecit hec: potens est, imo omnipotens. Potentiam eius attendite; quia omnia quecunque uult, potens est facere. Magna sunt que attenditis in me; sed magna est illa potentia, que tam magna fecit mihi. Ex magnis et mirabilibus que fecit in me, magnam et mirabilem potentiam illius perpendite. Et quare hic tam magna fecit tibi? Quia sanctum nomen eius. Propter nomen suum, non propter meum meritum, tam magna fecit mihi: nomen suum quod est mirabile, et sanctum, et ineffabile, uoluit in me declarare. Quod est hoc nomen? Bonus. Quia nemo bonus,  nisi solus Deus. Ergo propter solam bonitatem suam tam magna fecit mihi; quia et potentiam et bonitatem suam in me uoluit declarare: potens enim singulariter, et sanctum nomen eius. Sed sicut in ipso sanctum est nomen eius, sic sanctificetur et in nobis: sicut in ipso ab eterno predestinatum est, sic compleatur in nobis.

5. Et misericordia eius a progenie in progenies timentibus eum. Ecce nomen eius dicitur misericordia eius. Ubi? A progenie in progenies. A Iudea in omnes gentes: uel ab initio seculi usque in finem, misericordia eius impenditur, non passim, sed timentibus eum. Non est personarum acceptio apud Deum. Iudeus et Grecus, barbarus et Scytha, seruus et liber, mascolus et femina in omni gente et progenie, si timet  Deum et operatur iustitiam, acceptus est illi . Misericordia eius timentibus eum. A timore incipitur, ut ad amorem perueniatur. Non desperent adhuc timentes pro peccatis suis, quia misericordia illius super timentes eum. Misericordia eius remittit peccata timentibus eum; remissio peccatorum nutrit amorem sitientibus eum: qui autem diligunt eum, nomen eius agnoscunt. Amor ipse notitia est: sed quanto adhuc a notitia eius distamus, tanto etiam eum minus amamus. Si autem nondum illum perfecte amare possumus, quia nec perfecte nouimus, uel cum amore timeamus. Qui autem sine amore timet, non filius sed seruus est: et hic timor penam habet, non notitiam.

6. Fecit potentiam in brachio suo. Natura quidem  filii eramus ire; sed per redemptionem Iesu Christi facti sumus filii misericordie: quia fecit potentiam in brachio suo, alligans fortem, et uasa eius diripiens. Alioquin nisi nos filius liberasset, et per mortem suam Deo reconciliasset; non esset super timentes blandiens misericordia, sed super timentes eum puniens iustitia. Quia dispersit superbos mente cordis sui. Quoniam ergo uniuerse uie Domini misericordia et ueritas; sicut supra de misericordia qua humiles redemit, ita nunc et de iustitia qua superbos iudicat, agit: et quasi geminum parietem ex utrisque uicissim tractando constituit. Dispersit superbos mente cordis sui. Ab initio mundi tam homines quam angeli superbientes sunt dispersi. 766 Proiectus est de celo draco magnus, Satanas, et dispersus est  per hunc erem tenebrosum; quoniam in unitate ueritatis stare noluit. Qui enim in ueritate Dei collectus non est, in sua uanitate dispersus est. Dispersi sunt superbi qui edificabant turrim Babel, quia unitas lingue eorum in multitudine scissa est. Omnis superbus eo ipso quod superbit, dispersus est. Quid enim superbia, nisi puluis in altum sublatus, et in uentum dispersus? Dispersit superbos mente cordis sui: hoc est, eos qui superbiunt mente cordis sui. Quam dilucide secretum pessime elationis latibulum reserauit!

7. Est enim quedam quasi bruta et uilis superbia, que omnibus etiam stultis palam est, que maxime in carnalium sensuum uoluptate moratur; sicut  est aut de nitida carne, aut de pulchra ueste, aut de cibi uel alicuius immundi desiderii expleta uoluptate gestire. Est et alia que sibi pulchrior uidetur superbia, et tamen longe turpior; sicut est de scientia uel potentia, uel de ingenii subtilitate super alios extolli, et ceteros quasi pecora pre se reputare; que preclaros huius seculi solet occupare. Est et tertium genus teterrimum, uti de uirtutibus, de miraculis, de intelligendis Angelorum linguis, uel mysteriis celestibus apud se gloriari. Isti enim sunt qui superbiunt mente cordis sui. Mens subtilitas est intelligentie; cor affectio inanis glorie. Et bene additum est, sui; quia etsi a Deo aliqui habent scientiam, sed tamen a se ipsis habent extollentiam. Omnis ergo generis superbos dispersit, pecora  campi, uolucres celi et pisces maris. Isti enim pisces qui retia rumpunt, qui subtilia rimantur, qui inter fideles quasi in aquis humiles esse uidentur; sed tamen non de fluminis dulcedine, sed de maris amaritudine sunt, pisces maris sunt: ideo non celi, sed maris semitas perambulant. Nam etsi aliquid celeste quasi in era saltando percipiunt; totum in profundum maris secum demergunt. At uero uolucres celi manifesta leuantur superbia, qui pro temporali gloria, quasi uertice sidera tangere sibi uidentur: qualem sacra historia describit Antiochum fuisse , uel Herodem ; quales etiam multos hodieque non legere, sed lugere licet et uidere. Pecora enim terre, hoc est, homines gule tantum et luxurie dediti, facilius resipiscunt a diaboli  laqueo, quam qui prudentes sunt in oculis suis. Dispersit igitur superbos mente cordis sui, quia ex omni genere superborum quosdam conterit, ut in eternum pereant; et quosdam humiliat, ut ad uitam redeant.

8. Deposuit potentes de sede, et exaltauit humiles. Primo demones rectores tenebrarum harum, qui potentes erant affectu malitie sue, a sua potentia infirmauit, et exterminans Iebuseum in Ierusalem, regni sui sedem in ea collocauit. Deposuit potentes de sede, quando peruenit sermo ad regem Niniue, hoc est, usque ad imperatores huius seculi, et descendit de solio suo indutus sacco et cinere, et humiliauit se, ut ab ira Dei declinaret . Deposuit Saul, et exaltauit Dauid . Deposuit  et superbum Achab de sede, sicut ad prophetam suum dicit: Nonne uidisti humiliatum Achab coram me?  Sed quia in humilitate non permansit; ideo non exaltauit humilem, sed superbum damnauit. Deponit etiam quotidie potentes huius seculi; alios quidem ad supplicium eternum, alios ad humilitatis regnum. Habet enim in manu sua stateram suam; et cui uult miseretur, et quem uult indurat . Cur autem hunc depositum damnat, et hunc repositum saluat; ipse sibi in thesauris suis reconditum seruat. Unum hoc pro certo scire licet; quia si non humiliamur, non saluamur.

9. Esurientes impleuit bonis, et diuites dimisit inanes.  Prius humiliauit, postea pauit. Prophetie spiritus est; futura, iam quasi preterita narrat; nondum enim bonis impleti sunt esurientes. Si enim bonis impleti, quomodo esurientes? et si esurientes, quomodo bonis impleti? Nisi forte dicamus secundum illud: In quem concupiscunt Angeli prospicere : qui tamen semper uident faciem Patris, et esurientes sunt, et impleti bonis habent desiderium in satietate, et satietatem in desiderio. Sed satietas illa sine fastidio, et esuries sine cruciatu; imo ipsa beata esuries semper satiat eos. Sed non sicut in patria, sic in uia. In uia sitiunt et esuriunt iustitiam; in patria saturabuntur, 767 cum manifestabitur gloria: interim et hic in uia esurientes implentur bonis, quia dat illis escam in tempore opportuno.  Bonis implentur, malis euacuantur; implentur bonis, hoc est, Spiritus sancti donis. Esurientes implentur non fastidientes, pauperes saturantur: nam diuites dimisit inanes. Diues erat Esau; ideo fratris sui dona non curauit. Habeo, inquit, plura; sint tua tibi . Diues erat Iethro sacerdos cognatus Moysi; ideo noluit consentire ut iret cum eo ad bona que promiserat Deus Isreli . Diues erat Hiram rex Tyri; ideo ciuitates quas separabat ei Salomon, parui pendit . Nunquam ergo tibi plenus et diues uidearis, ne inanis et uacuus dimittaris. Dic semper Domino Deo tuo: Egenus et pauper ego sum : in manu tua, Domine, panis et uestimentum est anime mee. Si dideris mihi panem ad edendum, et uestimentum  quo operiar, eris mihi in Deum, et lapis iste in signum . Si autem Aegypto dederimus manum et Assyriis, ut saturemur pane , iam extendimus manus nostras ad Deum alienum. Ad hoc ergo pascit et uestit nos Deus in uia ista, et esurientes implet bonis consolationibus suis, ut tandem efficiamur Isrel, id est, contemplatiui.

10. Tunc enim, hoc est, in contemplatione, suscepit Isrel puerum suum. Quandiu Iacob uocatur, in laboribus sudat: in alieno quidem, sed fideliter seruit. At ubi ad patrem suum cum sua substantia regreditur, iam nunc aliud nomen sortitur, hoc est Isrel, quia suscepit Isrel puerum suum. Suscepit reuertentem de Mesopotamia Syrie, fatigatum laboribus  et erumnis, spirantem iam ad uidendam faciem patris. Suscepit nutriendum, suscepit perficiendum, et usque ad faciem suam perducendum. Suscepit Isrel puerum suum: non superbum, sed humilem; non pilosum, sed lenem; non uenatorem, sed pastorem. Et quare suscepit eum? Recordatus misericordie sue: hec sola causa est quare suscepit eum, ut ostenderet diuitias gratie sue in uasa misericordie, que preparauit in gloriam. uidebatur oblitus esse misereri Deus, quando usque in finem seculorum distulit mittere Filium suum: sed recordatus est, quod nunquam oblitus fuit, ut nos semper memores simus, et in eternum misericordias Domini cantemus. Suscepit Isrel puerum suum. Suscepit naturam, suscepit causam, suscepit negotium eius, suscepit pater filium suum: suscepit in  filio puerum suum, id est totum corpus eius, a primo iusto usque ad nouissimum. Suscepit eum in odorem suauitatis sacrificium uespertinum: suscepit eum in hereditatem immarcessibilem, et incontaminatam conseruatam in celis. Nota quod finalis uersus cantici huius misericordia est. A misericordia incepit, a misericordia finit, circa misericordiam ubique uersatur.

11. Sicut locutus est ad patres nostros, Abraham et semini eius in secula. Ultimus iste uersus est, qui decalogum adimplet; qui decem cortinis consummat tabernaculum. In hoc uersu et promissorum Dei ueritas, et utriusque Testamenti auctoritas, et omnium credentium unitas comprobatur, et conuenienter ad omnia, et ad singula que superius dicta sunt,  refertur: quasi diceret: Hoc et hoc fecit mihi qui potens est, et misericors et iustus, et uerax in omnibus uerbis  et operibus suis. Ita, inquam, opere compleuit omnia: Sicut locutus est ad patres nostros, Et semel quidem locutus est Deus qui creauit omnia; sed quod in ipso semel eternaliter factum est, his que temporaliter decreuit, semel indicari non potuit. Unde multifariam multisque modis locutus est Deus patribus : sed tamen non nisi perperam et obscure, et perpauci de hoc uerbo cognouerunt; donec nouissime locutus est nobis in Filio, qui semetipsum expressius intimauit. Necdum tamen uerbum illud nisi per speculum in enigmate, et a paucissimis uidetur, donec tandem nouissime in splendoribus sanctorum ex utero Patris ante luciferum  genitus, ab electis cognoscetur. Ab initio ergo locutus est ad patres nostros, quod in fine seculorum cepit declarare; ut unus idemque lapis et antiquos, et nouos filios in unius fidei caritatisque compagem colligaret, essetque una columba, et una speciosa, et que uenturum credidisset, et que uenientem excepisset. Inter quos utique patres, egregius et princeps et maximus fuit Abraham, in cuius semine estimantur fideles omnes: 768 quibus etiam non loquitur Deus per columnam nubis in die, et per columnam ignis in nocte, et loquetur in secula superuentura, non per speculum, aut per uisionem, aut per somnium, sed per se ipsum loquetur semel in omnibus, facie ad faciem, cum tradiderit regnum Deo et Patri, et erit Deus omnia in omnibus .





SERMO In uerba Euangelii: »Ecce nos reliquimus omnis.«  *





[NOTA.]

Bernardo ascribitur ad calcem cuiusdam codicis editi Colonie Agrippine, anno 1577, in quo quatuor Regule in Ecclesia receptissime continentur, cum commentariis Turrecremate et Smaragdi in Regulam S. P. Benedicti.

 1. Ecce nos reliquimus omnia et secuti sumus te. uere conuersionis exemplum nobis hoc proponitur  admirandum et imitandum. Necesse est enim ut uere professor religionis omnia relinquat, et Christum  sequatur. Et quidem beatus qui sic relinquit omnia, ut eum sequatur in quo sunt omnia. His qui uolunt Christum expedita sequi mente, tria impedimenta sunt deserenda; uidelicet auaritia, superbia, luxuria: auaritia mundi, superbia cordis, luxuria carnis. Hec esse precipue relinquenda exemplo suo nos edocet Petrus. Reliquit namque retia, nauim et coniugium. Rete, quod pisces aggregat et concludit, cupiditatem designat, qua indecenter distentus homo, domum ad domum iungit, agrum agro copulat. Nauis que superfertur undis, superbiam denotat, qua homo se ceteris prefert. Uxor exprimit carnalem uoluptatem. Hec tria iuncta, homini se ipsum auferunt. Per auaritiam extra se uagatur, per superbiam supra se leuatur, per luxuriam intra se fedatur.  uagatur sollicitudine, leuatur sui estimatione, fedatur immunditie delectatione. Extra timet, supra tumet, intra fetet. Timet acquisita minui; timet que desiderat, non posse adipisci; tumet inferiores despiciens, paribus se preferens, superioribus se cequans. Fetet cogitatione, fetet actione, fetet consuetudine. Auaritia hominem alienat a proximo, superbia a Deo, luxuria proiicit a se ipso.

2. His tribus uitiis intenti et detenti tres illi miserrimi, de quibus loquitur euangelista, ad cenam Patrisfamilias uenire recusarunt . Primus, ut boues probaret: secundus, ut uillam emptam uideret: tertius, ut uxorem duceret. Probatio boum, cultus terrenorum: uilla emitur, cum dominandi facultas appetitur: uxorem ducit, qui carnis desideriis  satisfacit. Tales nisi conuersi fuerint, nec ad cenam Patrisfamilias uenire, nec Christum sequi possunt. Primus enim citra Iordanem remoratur: secundus transmigrat ad aquilonem: tertius natat in flumine Babylonis. Cum cetere tribus in terram promissionis ingrederentur, Ruben et Gad et dimidia tribus Manasse habentes pecora multa, citra Iordanem remanserunt ; illos prefigurantes, qui more pecorum terrenis intenti celestia spernunt. Iordanis descensus dicitur. Descensus alius bonus, et alius malus. Malus est de quo dicit Isaias: In Aegyptum descendit populus meus ; et in Euangelio: Homo quidam descendebat ab Ierusalem in Iericho . Bonus descensus  aliquando fit per humilitatem, plerumque per compassionem. Per humilitatem sicut per Rebeccam factus est, que uidens Isaac, de camelo descendit , illam designans uel aperte perhibens humilitatis subiectionem, quam debet sponsa sponso, Ecclesia Christo, anima Deo. Fit descensus per compassionem, sicut in Symbolo fidei habemus, quod Christus »propter nostram salutem descendit de celis.« Iuxta moralem sensum, per Iordanem possumus intelligere descensum misericordie, qua ductus homo compatitur proximo.

3. Sciendum uero quod alius citra Iordanem, alius intra, alius supra. Qui nulli et cui nullus compatitur, citra est; qui alterius et cui alter miseretur, intra est; qui aliis compatitur et nullius eget  compassione, supra est. Citra, diabolus, intra, homo; supra, Deus. Auarus itaque quia nescit misereri, ac per hoc nec misericordiam consequi, citra est: iudicium enim sine misericordia fiet illi qui non fecit misericordiam .

769 4. Deinde sequitur quod superbus transmigrat ad aquilonem. Ut sancti doctores perhibent, aquilo significat superbie tumorem. Sicut enim ab aquilone panditur omne malum , sic initium omnis peccati superbia . Et item, in ipsa sumpsit initium omnis perditio. Inde est quod angelus apostata dicit in corde suo: Sedebo in monte testamenti, in lateribus aquilonis . Superbus itaque transmigrat ad aquilonem, quia superbiens recedit a Deo, qui superbis  resistit; et sequitur diabolum, qui est rex super omnes filios superbie.

5. Deinde sequitur quod lubricus natat in flumine Babylonis. Flumen Babylonis est fluxus libidinis. In hoc flumine natat, qui libidinis delectatione raptus, in ea per consuetudinem uolutatur. Hec tria uitia hominibus diabolus suggerit. Diabolus per auaritiam hominem occupat, quia qui uolunt diuites fieri, incidunt in tentationem et in laqueum diaboli . Inde legitur quod Iudas cum ueneno auaritie inebriatus Christum Iudeis traditurus esset, accepta ab eis pecunia, tunc introiuit in illum Satanas . Auaritia largitatem excludit, pietatem nescit, misericordiam detestatur. Superbia solium est iniquitatis, uitium hominis, perditio  diaboli. Superbia odibilis Deo, angelis inuisa, hominibus intolerabilis. Superbia origo peccati, mater discordie, et concordie nouerca: superbia uitiorum subsidium, succidium uirtutum. Sic per superbiam diabolus in hominem regnat, per luxuriam in eo pausat; quia, sicut legimus, dormit in locis humentibus , id est in cordibus luxurie subditis. Luxuria carnem dissoluit, mentem afficit, et totum hominem in luctum conuertit. Luxuria stercus immunditiarum, uitiorum spurcitia, fex uoluptatum.

6. Si placet, consideremus adhuc attentius, quam uiliter homo per tria prefata uitia tractetur. Per auaritiam enim cecatur, per superbiam pendet, per  luxuriam putrescit. Per auaritiam cecatur, ut legimus. Cum enim predictus Iudas auaritia ductus Dominum traditurus a collegio discipulorum exisset, interiorem eius cecitatem uolens ostendere dixit euangelista: Erat autem nox . Per auaritiam cecatur homo, per superbiam pendet, quia, dum se aliis ditiorem attendit, non attendens equalitatem conditionis, sed gloriam, in multitudine diuitiarum, interna cogitatione super ceteros extollitur. Inde legimus quod due mulieres, quas beatus Gregorius dicit superbiam et inanem gloriam, inter celum et terram amphoram, que designat auaritiam, leuauerunt . Quod nisi fieret, nequaquam dixisset Apostolus: Precipue diuitibus huius seculi non superbe sapere, nec sperare in incerto  diuitiarum . Per superbiam suspensus homo in luxuriam resoluitur, quia, dum se ditiorem ceteris uidet, ac per hoc in equuleo superbie suspensus est, ubi nec Deum timet, nec hominem ueretur, sicut equus et mulus quibus non est intellectus, stabulum uoluptatis ingreditur, et in stercore sue conditionis iacens computrescit. Unde dicitur: Computruerunt iumenta in stercore suo . Adhuc nichilominus due mulieres inter celum et terram, eleuatam deferebant [suppl. amphoram], ut edificarent ei domum Sennaar, id est in fetore.

7. Hec attendentes, dilectissimi, Creatori laudes referamus, cuius ope et gratia hec reliquisse uidemur. Testantur hoc uia paupertatis quam intrauimus,  habitus humilitatis quem recepimus, obseruantia munditie quam deuouimus. uiam paupertatis ingredientes, a nobis auaritiam deposuimus: humilitatis habitum suscipientes, superbiam deposuimus: munditiam uouentes, luxuriam deposuimus. Sciamus itaque, quia sicut in illis que reliquimus, totius honestatis est ruina; sic in istis ad que transimus, totius honestatis summa consistit. Religio namque humilitate fundatur, paupertate conseruatur, munditia decoratur. Omnis affectio uilis est in amore pecunie. Anima pecunie auida, etiam pro exiguo perire non metuit: nullumque in corde illius remanet iustitie uestigium, in quo auaritia suum fixit habitaculum.





770 HOMILIA In illud Matthei, cap. XIII, u\. 45: »Simile est regnum celorum homini negotiatori querenti bonas margaritas. 





[NOTA.]

Tribuitur communiter Bernardo, quanquam nec illius esse uideatur. Deest apud Horstium.

 1. Reges terre et omnes populi, principes et omnes iudices terre, iuuenes et uirgines, senes cum iunioribus, audite, supplico, uerbum Domini dicentis: Simile est regnum celorum homini negotiatori, querenti bonas margaritas: inuenta autem una pretiosa margarita, abiit et uendidit omnia que habuit, et emit eam. Sed que est ista, queso, fratres mei karissimi, tam pretiosa margarita, pro qua uniuersa dare debemus, id est nosmetipsos, quia totum Deo dedit, qui se ipsum obtulit, ut possimus eam habere? Nonne hec religio sancta, pura et immaculata, in qua homo uiuit purius, cadit rarius, surgit uelocius, incedit cautius, irroratur frequentius, quiescit securius, moritur fiducius, purgatur citius, premiatur copiosius? O religio gloriosa et mirabilis!  que mens cogitare, quis intellectus plene cognoscere, que lingua humana te poterit sufficienter et digne extollere? Hec est enim, fratres mei, que miserante Deo peccata remittit, et reserat paradisum: que contritum sanat hominem, et tristem exhilarat, uitam de interitu reuocat, statum restaurat, honorem renouat, fiduciam reformat, uiresque et gratiam abundantiorem refundit. O religio uirtutibus ornata! o margarita prefulgida! quid noui de te referam? Omnia enim ligatu tu soluis, omnia soluta tu reseras. Omnia aduersa tu mitigas: omnia desperata tu animas. O religio rutilantior auro, sole splendidior! Si uere seruatur, non uincit peccatum, nec detractio superat, nec desperatio deiicit: sed usque in finem, Deo dante, ut brauium apprehendat,  perseuerat. Hec est que respuit auaritiam, horret luxuriam, fugit furorem, firmat amorem, calcat superbiam, linguam continet, componit mores, odit malitiam, excludit nequitiam, cogitque hominem Dei amore omnia libenter sufferre. O religio  gratissima et toto corde perquirenda! nonne per te ceci uident, claudi ambulant, leprosi mundantur, pauperes euangelizantur? O religio pacifica, a strepitu maligni seculi elongata; et pro Christo seculo mortua, ubi Spiritus sanctus super humilem uenit et quietum, super deuotum Christus descendit! O religio habitaculum Dei et angelorum eius! Hic permansionem faciunt conserui sui. O religio uita beata, uita angelorum! Ore proprio Spiritus sanctus dicit: Optimam partem elegit sibi Maria, que non auferetur ab ea . O beatissima uita solitaria, uita contemplatiua! Quando in solitudine contemplabatur uirgo Maria, tunc uenisti; et in ea et de ea carnem assumpsisti. O Deus meus! o bone Iesu! quid plura referam? uere claustrum, fratres mei, uere  religio est paradisus. O religio, uallo discipline munita, in qua est pretiosarum uirtutum fecunda fertilitas. Gloriosa res est homines unius moris habitare in domo . Bonum est et iucundum habitare fratres in unum . uideas illum peccata flentem, alium in Dei laudibus exsultantem; hunc hominibus ministrantem, alium alios erudientem; hunc orantem, illum legentem; hunc miserantem, illum alium peccata punientem; hunc caritate flagrantem, alium humilitate pollentem; hunc in prosperis humilem, illum in aduersis sublimem; hunc in actiua laborantem, illum in contemplatiua quiescentem, et poteris dicere Castra Dei sunt hec. Quam terribilis est locus iste! uere non est hic aliud nisi domus Dei et porta celi . O porta preclarissima, per quam in sanctam ciuitatem intratur, per quam regnum celorum rapitur et possidetur! O religio prenobilissima! tu castitas religiosorum, tu chorda clericorum, tu thesaurus super aurum! O solitudo beata! o ereme  mors uitiorum, uita uirtutum! te Lex et Prophete mirantur: et quicunque ad perfectionem uenerunt, per te in paradisum introierunt. O beata uita solitaria et contemplatiua, quid ultra de te loquar? Ipse Dei Filius, saluator et magister noster, exemplum dedit nobis fugiens in desertum, et mansit in solitudine, ubi sunt rose caritatis que semper flammescunt, que semper in sancto odore uiuunt. Ubi mira perfectio 771 mortificatorum, et gratiarum actio, scilicet considerare que et quanta sunt que nobis promittuntur in celis, et uilescere faciunt omnia que habentur in terris, et dicere: Quid prodest homini si mundum lucretur, se autem perdat?  O solitudo negotiorum celestium apotheca! In te transitoria et terrena mutantur in celestia et  eterna. Hoc per breue purgatorium operatur eternum et celeste conuiuium, et pascue sempiterne. Denique in te lacryme mutantur in risum, et gaudium pariunt sempiternum. Ex possessione quippe terrena, que uermibus mortalibus relaxatur, ad eterne hereditatis patrimonium peruenitur. O religio, spiritualis exercitus lucta, mirabilis officina! in te fidelis anima Creatoris sui in se restaurat imaginem, ac ad sue redit imaginis puritatem. Tu fornax, ubi uasa superni Regis formantur, ubi peccata soluuntur, et cum angelis in diuinis laudibus insudatur. O sancta uita, balneum animarum, mors peccatorum, et animarum purgatorium sordidarum. Tu mentium secreta purificas: tu conscientiarum  squalorem diluis, atque ad angelice munditie puritatem peruenire facis animas. Tu scala Iacob, que animas perducis ad paradisum. Tu uia regia paradisi,  que homines perducis ad patriam. Tu stadium concertantium, luctatorumque bene currentium; perducis ad altas coronas. O religio, sepultura dominice passionis! de te Ieremias propheta dicit: Bonum est prestolari cum silentio salutare Dei. Stabit solitarius et tacebit  in eremo: quia in quiescendo et tacendo fit homo prudens. De his probata quedam sunt, unde dicitur: O homo, fuge homines, religionem elige, et saluaberis. Surge qui dormis in seculo, et exsurge a mortuis, dimitteque mortuos sepelire mortuos suos. O uita mirabilis, spirituale habitaculum, que de superbis humiles facis, de gulosis sobrios, de crudelibus pios et sanctos, de iracundis mites, de luxuriosis pudicos, de inobedientibus obedientes, et de osoribus facis  in fraterna dilectione feruentes. Tu loquacibus lingue frenum imponis, tu immundis castitatis dulcis amoris Christi adhibes cingulum, tu ieiuniorum ac uigiliarum es nutrix, tu uagos ligas catenis, tu patientie custos, tu purissime simplicitatis es magistra. Qui te fugiunt luce Dei priuati sunt; qui diligunt te, astringunt et gustant quam suauis est Dominus et dulcis. Tu ducis ad eterna gaudia que oculus non uidit, nec auris audiuit, nec in cor hominis ascenderunt, et lingua dicere non potest que tu parasti, Domine, diligentibus te. Ingredimini igitur, fratres mei dilectissimi, ex quo uocat uos magni consilii Angelus: et non tardate, quia pretium magnum, et non paruum est in mora periculum. In sanctam igitur festinate Christi religionem: et illuminabit uos  Filius Dei per condignam satisfactionem, qui cum Patre et Spiritu sancto uiuit et regnat per omnia secula seculorum. Amen.





SERMO In illud Michee, cap. uI, u\ 8: »Indicabo tibi, o homo, quid sit bonum,« etc. Tribuitur Bernardo in Spirensi codice impresso anno 1501, non recte inscriptus, De trina qualitate lacrymarum. *

 1. Quid retribuam Domino pro omnibus que retribuit mihi? Indicabo tibi, homo, quid sit bonum, et 772 quid Deus requirat a te: utique facere iudicium, et diligere misericordiam, et sollicitum ambulare cum Deo tuo. Tria hec sunt que offerre debes; quia et Deus, qui trinitas est, nonnisi trino in sacrificio placari potest. Offer ergo iudicium Filio iudici, offer misericordiam sancte caritati, offer sollicitudinem paternitati. Ad sapientiam pertinet discretio; ad caritatem, pietas; ad paternitatem, sollicitudo. Sic tamen offer, ut neque in discretione munerum unitatem Trinitatis diuidas, neque in participatione donorum Trinitatem unitatis confundas; sed singulis sua, et simul uni singula exhibeas. Si iuste iudicas, iustum iudicem honoras. Si misericordiam diligis, eum qui pius est acceptabili sacrificio ueneraris. Si sollicitus in timore Dei semper ambulas,  placas tibi celestem Patrem, quem pro peccatis tuis offensum tenebas.

2. Nunc ergo ausculta quale sit iudicium quod facere iuberis. Primum est tibi iudicium faciendum de te ipso; deinde, inter te et proximum tuum; postremo, de proximo tuo. In eo iudicio, quo iudicas inter te et proximum tuum, debes esse plus. Te ipsum debes iudicare hoc modo: considerare diligenter quid facis, quid non facis; quid facere debes, et quid facere non debes. Postea, hec ad inuicem conferendo, perpende si idem est quod facis et quod debes, quod non facis et quod non debes. Quod si ita inueneris, gaude. Si autem idem perspexeris quod facis et quod non debes, aut quod non facis et debes, time. Inter te et proximum tuum hoc modo iudicare debes. uide quid facis proximo tuo, et quid tibi facit proximus tuus. Si ille tibi bonum facit, et  tu illi bonum reddis, malus non es. Si ille tibi malum facit, et tu illi malum reddis, bonus non es. Si ille tibi bonum facit, et tu illi malum reddis, malus es. Si ille tibi malum facit, et tu illi bonum reddis, bonus es. De proximo tuo hoc modo iudicare debes. uide quid facit. Si certum bonum, si dubium bonum; si certum malum, si dubium malum. Si certum bonum est paruum, maius existima. Si certum malum est magnum, paruum puta; paruum minus iudica. Si dubium est bonum, uerum puta: si dubium est malum, bonum puta. Hoc est iudicium uerum, iudicium bonum, iudicium Deo placitum. Quod si tu illi non solum discernendo, sed etiam faciendo in sacrificium obtuleris, placabis iram, et gratiam consequeris.

3. Deinde sequitur, diligere misericordiam, ut  bonum quod agis, non ex timore, sed ex amore. Postremo, sollicitum incedere, ne uel bonum quod necdum habes non merearis accipere, uel bonum quod habes amittas. Porro in his tribus Trinitati in te operanti cooperaris. Sapientia enim te ad agnitionem ueritatis illuminat; caritas te ad desiderium bonitatis inflammat; paternitas in te custodit quod creauit, ne pereat. Per illuminantem ergo sapientiam et cum lucente rectum discernis; per inflammantem caritatem et cum ardente misereris; per prouidentem uero paternitatem, et cum tuente temetipsum custodis; per Trinitatem cooperanti Trinitati Trinitatis imago efficeris, uerumque sacrificium tunc te ipsum Deo offers, cum ad eius similitudinem reformaris. Amen.





LIBER SENTENTIARUM. 





[NOTA.]

Sequentes Sententias, que Sermonibus de Diuersis in prioribus Editis subiiciebantur, Horstius, Bellarmini consilium secutus, in dubiorum operum classem ob styli diuersitatem relegauit.

 Rationalis creatura in hoc se debet dingere, ut beata sit; et Deum, per quem solum beatificari possit: cuius insecutor et emulus ad hoc elaborat, ut eam in utraque sui qualitate corrumpat. Corpoream igitur qualitatem appetitu gule et fluxu luxurie deprauat penitus et corrumpit: iumentumque carnis his duobus aculeis agitatum in precipitia mortis impellit. Inuisibilem uero humane substantie portionem spiritualibus aggreditur armis, eamque gemina peste inficiens, tumore superbie, et auaritie labe commaculat; sicque totam massam fermenti huius colluuione corrumpens, homini preripit beatitudinem, quam amisit.

2. Quatuor sunt, quorum in hac uita obsequiis deseruimus: caro, mundus, diabolus, Deus. Carni  militamus, gule illecebris seruiendo, luxurie stimulis obsequendo. Mundo militamus, auaritie estibus anhelando, honoris altitudinem affectando. Diabolo militamus, bonorum profectibus inuidendo, et contra Deum superbie spiritu intumescendo. Deo militamus, pietatis operibus humiliter insistendo, potestates erias uirtute spiritus oppugnando. Habent et singuli principes isti donatiua sua propria. Caro suis tironibus elargitur momentaneam uoluptatem: mundus, transitoriam sublimitatem: diabolus, perpetuam captiuitatem: Deus, interminabilem felicitatem. Hec sola preponderat.

 773 3. Euangelica sanctione preceptum est, ut in uia mortalitatis huius terrenis affectibus inherentem neminem salutemus . Quos autem ab hac uita suspensos uiderimus, illis  secure salutationis gaudium offeramus. Unde et in Euangelio tria salutationis genera inuenimus. uirgo siquidem Maria salutauit Elisabeth , angelus uero Mariam , Dominus autem iehsu discipulos salutauit post resurrectionem . Cum ergo uidemus eos qui in sterilitate uite huius seruierunt, montana confessionis ascendendo, feruorem penitentie quasi filium quemdam concipere; illis uocem salutationis, illis in uerbo Domini remissionis et gratie et uenie largitatem debemus offerre. Quos uero in sanctitate et castimonia Domino seruire conspicimus, inuitando ad meliora, benedictionem et gratie fecunditatem eis necessario promittamus. Quos sane in conclaui remotionis apostolice fastigium tendere uidebimus,  illis quietis et pacis geminam soliditatem, cuius etiam in suo corpore quedam preludia sentiunt, uiue uocis ministerio spondeamus.

4. Dominum Iesum Christum subire crucis et mortis ignominiam, tria quedam precipua coactione uoluntaria compulerunt. Filialis et pura obedientia, qua prioris inobedientie piaculum solueretur. Compassibilis et communis miseria, que illius iustitiam inflexibilem, uirgam ferream, et ad misericordiam hortabatur. Erat miseria illa et ponderosa et grauis, et ceruices hominum communis peccati et mortis conditione premebat: publica et generalis,  que iustos et iniustos simili damnationis sententia pariter obligabat: continua et perennis, que nisi per Christum redemptionis gratia fieret, irremediabilis captiuitatis nexu, omne genus Adam  damnationis uoragine absorbebat. Porro tertium quod spontanee cogit in mortem, celeberrima et solemnis uictoria, cuius successu, ineuitabilis diaboli et mortis potentia in monumento gloriose et efficaciter erat imminuenda.

5. Tribus modis exaltat Dominus caput nostrum: mentem scilicet a terrenis affectibus suspendendo, ut spe celestium transitoria contemnamus; diuinam scientiam conferendo, ut eorum que temporaliter non uidentur, scientiam teneamus; ad amorem celestium subleuando, ut in carne positi, ipsam quoque carnem diuine dilectionis altitudine transcendamus.

6. Homines habent triformem statum uiuendi. Non delinquere, quod agit utique timor seruilis.  Nolle delinquere, quod exhibet filialis. Non posse delinquere, quod sola confert beatitudo perennis.

7. Quatuor esse dicuntur, que nostre gratiam deuotionis adaugent. Memoria peccatorum, que hominem reddit humilem apud se. Recordatio penarum, que illum sollicitat ad bene agendum. Consideratio peregrinationis, que illum hortatur uisibilia debere contemni. Desiderium uite perennis, que hominem incitans ad perfectum, cogit eum a terrenis affectibus uoluntatis mutatione suspendi.

8. Nostre inscientie tarditatem erudit Dominus tribus modis. Indulti beneficii largitate, que nostre duritiam mentis emollit, et excitat ad amorem. Frequenti uerberum seueritate, que prestans intellectum  auditui, incutit nobis timorem. Contemptus publica uilitate, quo implens facies nostras ignominia, parit nobis uerecundiam et ruborem.

9. Motus et titillatio carnis nostre tribus ex causis contingit. Ex precedenti cogitatione, cum formas et imagines illicitas intus trahentes, in earum retractatione turpiter commouemur. Ex uentris plenitudine, quia, cum uenter ciborum cumulositate distenditur, caro lasciuiens ad motum luxurie concitatur. Ex maligni spiritus impugnatione, quia quo iustos superare se minime posse considerat, eo per carnis titillationem grauius eos impugnat.

10. Auctoritate Scripturarum, male cogitare, maledicere, et malefacere prohibemur: quia in male cogitare uel immunditia est, cum res sordide  et impure memoria reuoluuntur; uel superbia, cum animus quasi superior super proximos suos erigitur et inflatur; uel auaritia, cum diabolo instigante contra preceptum Dei res proximi concupiscitur. Necesse est enim male cogitationi horum trium aliquid semper inesse. In maledicere uero sermo est uel superuacuus, ratione et utilitate carens: uel detractorius, fraterna bona inuida corrosione et odii instinctu diminuens: uel adulatorius, caput alicuius falsa olei delinitione 774 demulcens. In malefacere quoque opus est uel simulatorium, cum aliud intendimus quam opere demonstramus: uel impium, cum proximos nostros ledimus: uel impudicum, cum nos aliquo modo sordidamus.

 11. De conualle plorationis ascensuri, semper ad altiora tendere et anhelare debemus. Est enim quasi quoddam desertum uita ista mortalis, de qua dicitur: Terra deserta, inuia et inaquosa . Sed triformis est species desertorum. Est quippe desertum, momentanea scilicet uanitas, quam despicere uite moderatione debemus. De quo deserto ascendere nos oportet, sicut dicitur: Que est ista que ascendit de deserto deliciis affluens, innixa super dilectum suum?  Deliciis affluimus, cum uirtutibus abundamus. Super dilectum innitimur, cum Deo adscribimus quidquid boni operamur. Est aliud desertum, christiane simplicitatis humilitas: uocata desertum, quia fere nullus est imitator Christi, qui studeat istud bonum operari. Per  hoc desertum necesse est ascendamus. Unde dicitur: Que est ista que ascendit per desertum, sicut uirgula fumi ex aromatibus?  Sicut uirgula fumi ex aromatibus ascendimus, cum uirtutum studio et disciplina exercitati, proximos nostros ad bene agendi similitudinem incitamus. Est aliud quoque desertum, innocentie purioris simplicitas uel integritas. Ad hoc debemus ascendere, quia ad ueram munditiam, ut simus sancti corpore et spiritu, debemus anhelare. Ascendamus ergo de deserto momentanee uanitatis per desertum humillime simplicitatis ad desertum integerrime puritatis.

12. Dominus noster habet proprie sagittas, quibus hostes suos uulnerat, et in brachio uirtutis expugnat.  Sunt autem tres sagitte, quibus hostes sauciantur. Stimulus amisse pecunie, quia ualde conteritur, qui instrumenta uiuendi et satellites uoluptatum diuitias amisisse reminiscitur. Sequitur pestis corporalis molestie, que ut eius uias ex omni parte sepiat, eum quem ad peccatum festinare considerat, etiam corporis contritione flagellat. Sequitur malleus infernalis memorie: quia, cum se homo undique circumseptum pondere penarum corporalium pensat, etiam ad illam que fine caret angustiam oculos porrigens, horribilem gehenne fornacem timida secum consideratione tractat.

13. Sunt et alie tres sagitte, quibus Dominus etiam eos sauciat, quos ad degustandum dulcedinem  sue dilectionis inuitat. Quarum prima est timor castus: qui ideo sic uocatur, quia et timeri Dominum a seruo iubet, et seruum ab illicitis continere respectu Domini admonitione continua persuadet. Sequitur amor deuotus, qui, dum mentem occupauerit, totam igne suauissime dilectionis accendit. Sequitur desiderii uirtus, que, dum latitudinem conscientie ueluti aura lenis afflauerit, ea que retro sunt mens oblita, ad solam faciem conditoris anhelans, quia sui uoti finem minime consequitur, contabescit.

14. Oblatio nostre laudis, quam Deo immolamus, triformis esse debet. Affectuosa, ut mens concordet uoci. Fructuosa, ut edificationem pariat intuenti. Gratiosa, ut placeat conditori qui gratis dedit.

 Decretis et adhortationibus sanctorum Patrum bene cogitare, et bene dicere, et bene facere iugiter admonemur: quia in bene cogitare cogitatio est uel honesta, nichil impuritatis contrahens; uel humilis, nichil superbum sapiens; uel pia, nichil crudele moliens. In bene dicere uero sermo est uel auditori commodum afferens; uel humilis, nichil inanis eloquentie lepore turgescens; uel uerisimilis, nichil fuco simulationis obiectum in sua pretextione pretendens. In bene facere quoque factum uel purum, quod munditiam exhibet; uel pium, quod misericordiam redolet; uel pudicum, quod oculos intuentium non offendat aut uiolet.

16. Usitatum est satis et tritum, seculum istud merito cecitatis et ignorantie sue Aegypti uocabulo  nuncupari, quod nimirum quoties mutatione uoluntatis egredimur, tria nobis occurrunt. Stimulus cupiditatum, qui, uelut mare Rubrum, sensum rationis nostre tumidis et procellosis undis cogitationum inuoluit: et nisi uirga discreti iudicii aque superiores ab inferioribus sacernantur, subruit funditus et demergit. Sequitur cumulus tentationum, quasi alter Iordanis aluei sui metas excedens, et terram corporis nostri solito plenius occupans, nisi arca testamenti, id est sententia ueritatis, intercedens, impetus 775 illius refrenet, et ipsum penitus arefaciat et exsiccet. Sequitur aculeus molestiarum, qui, cum ingruerit quasi iterum Iordanis Eliseo occurrens, sumendum Elie pallium, et mediis fluctibus  opponendum: ut quidquid nos temporaliter cruciat, respectu Dominice passionis sapore mutato, noua nobis suauitate dulcescat.

17. uie que ducunt ad mortem, ratione trifaria diuiduntur. Alia erumnosa, alia laboriosa, alia deliciosa. Aerumnosa est in pauperibus, qui in paupertate sua regio spiritu et diuite animo tumescentes, ab inopia temporali ad eternam miseriam transferuntur. Laboriosa est in auaris et cupidis, qui, dum diuersarum anxietate curarum miserabiliter distenduntur, obliuiscuntur ea querere que Dei sunt: et auaritie estibus anhelantes, usque ad uite terminum ab inquietudine temporali ad eterni laboris angustias transferuntur. Deliciosa, in diuitibus delicatis, qui in deliciis et uoluptatibus enutrientes  corpora et corda sua, post dulcedines momentaneas et horarias suauitates ad sempiternas amaritudines deferuntur.

18. uia quoque que ducit ad uitam, simili ratione distinguitur. Est enim alia sanguinea, alia purpurea, alia lactea. Sanguinea, in martyribus, qui in sanguine Agni suorum corporum indumenta lauerunt, et per iter martyrii, triumphalis altitudinis solium attigerunt. Purpurea est in confessoribus, qui in sua carne uestigia Dominice passionis per abstinentiam expresserunt, et in suis corporibus uulnerum Christi stigmata portauerunt. Lactea in uirginibus, que in se ipsis puritatis angelice candidatum et uirtutes sanctimonie consecrauerunt, et  per uiam munditie ad amplexus et thalamos ueri sponsi, uirtutum pennis feliciter euolarunt.

19. Mors anime, obliuio: de qua morte suscitatur hoc modo. Per memoriam sentit, per obedientiam audit, per intelligentiam uidet, per circumspectionem olfacit, et gustat per dilectionem.

20. Quatuor sunt genera uoluntatis humane. Sicca, in reprobis et terrenis, quorum corda nullo rore gratie perfunduntur. Recta, in inchoantibus, qui uite pristine fortitudinem relinquentes, ad boni operis rectitudinem mutatione uoluntatis assurgunt. Deuota, in proficientibus, qui usu orationis assidue in amorem bene agendi celitus eriguntur. Beata, in consummatis, qui pene nichil aliud nisi Deum cogitantes, in ipso totius desiderii sui finem reponunt.  Inter siccam et rectam uoluntatem chaos quoddam firmatum est, ut qui uoluerit transire, non possit, peruersa scilicet intentio. Inter rectam et deuotam, inolita consuetudo. Inter deuotam et beatam, corporalis affectatio. Que tria quasi quidam lapides dum in uia nostri operis se opponunt, ne de uirtute in uirtutem ascendamus, impediunt.

21. Ligna sunt omnes iusti, qui plantati in medio Ecclesie temporalis, facere debent fructus uite qui maneant. uideat autem quisque ut eligat sibi locum irriguum, in quo fructificans proferat in tempore suo uite fructum. Sunt autem tres decursus aquarum. Incitamenta Scripturarum, que per minas et promissa honestam in homine suscitant uoluntatem. Charismata gratiarum, que hominem spiritualem  ex animali efficiunt, ad sui prouisionem et curam informando; et docendo omnem ueritatem, ministrant operum fecunditatem. Stillicidia lacrymarum, que, dum uenas intentionis atque propositi suo rore irrigant et infundunt ne lignum moriatur, perseuerantiam largiuntur. Qui iuxta hec fluenta radicatus fuerit, per menses singulos faciet fructum, et folia ligni illius ad suauitatem gentium.

22. Non uno eodemque modo omnes qui ebrii fuerint, debriantur. Aliud est uinum malitie, quod effluit de uua fellis, et a diabolo initium habuit, qui amaritudinem peccati et mortis humano generi propinauit: quo debriantur iniqui conformes facti ei. Aliud est uinum molestie, quod emanat de labrusca conditionis humane: que Domino suo acetum iniquitatis  apposuit. Hoc uino quisquis inebriatur, non iniuste, sed merito peccati sui, a Deo hoc perpeti comprobatur. Aliud est uinum gratie, quod ex botro cypri, id est conditoris largitate decurrit: et hoc est mustum, quo sponsi filii debriantur; 776 quod mittitur etiam et in utres nouos.

23. Reges sunt et sacerdotes, omnes electi: et eos oportet oleo unctionis inungi. Est autem oleum triforme. Aliud siquidem est oleum effusionis, uidelicet uerbum Dei, quo initiantur ueterem hominem exuentes, ut quasi adolescentule in amorem sponsi surgant. Aliud est oleum puritatis, quo lagene operum nostrorum impleri debent, quod in lampade diuini feruoris ignem debet incessanter nutrire. Aliud uero  oleum exsultationis, caritas uidelicet principalis: que mentem quam repleuerit, dilatat, ut gustans quam suauis est Dominus, in uertice iustitie sedens in solo Deo glorietur et gaudeat.

24. Christiani a Christo nomen acceperunt: et opere pretium est ut sicut sunt heredes nominis, ita sint imitatores sanctitatis. Tria ergo sunt que in Christo nobis expressa, plenis uiribus exercere debemus uidelicet improbare uiuaciter seculi uanitatem; quia et iehsu ne rex constitueretur a turbis, aufugit. Exercere uiriliter penitentiam; quia et iehsu sicut agnus occisus est. Et habere ueraciter geminam caritatem; quia iehsu pro inimicis orauit.

25. Septem gradus descensionis habet humilitas. Abdicationem rerum exemplo Apostolorum. Abdicationem  uestium, sicut Elias et Ioannes. Corporis exercitium, ut Paulus. Directionem in prosperis, instar Dauid pauperis, et regis. Patientiam in aduersis, sicut Iob et Tobias. Proprium abhorrere consilium, et proprie uoluntatis affectum.

26. Arma uirtutis, quibus arma nequitie expugnantur, sunt hec: Plena peccati cognitio, que expellit tenebras uoluptatis. Penitentialis afflictio, contra dulcedinem carnalitatis. Humilis et uera confessio, contra uenenum iniquitatis. Sufficiens et digna correctio in mutatione pristine uoluntatis. Perseuerantie plena successio, ut perfecta subrogetur custodia sanitatis.

27. Necessaria sunt penitentie tria hec. Abstinentia, per quam carnis superbia edomatur. Lectio,  cuius fructu reformandus in uigorem animus saginatur. Oratio, cuius munimine et tutela, uirtutum examina proteguntur.

28. Humilitatis uirtus habet hec tria. Superiori subdi, ut ad eius equalitatem nulla ambitione uel inuidia rapiatur. Aequali non preferri, ne illicito appetitu superior uelle fieri uideatur. Minori subdi potius quam preoni, ut ex hoc humilitatis ueritas comprobetur.

29. Non omnes uniformiter gradiuntur ad Deum. Quidam passu; sicut illi qui terrenorum curis impliciti, uix aliquando respirant, ut Domini recordentur. Quidam modesto incessu; sicut hi qui Domini seruitio mancipati, et Deo quidem seruiunt, et  tamen erga se ipsos indulgentiores existunt. Alii ueloci, id est rapido cursu; sicut hi qui super carne sua se intuentes, et se et transitoria contemnentes, celeriter proficiscuntur ad Deum, hoc solummodo cupientes, in pace quiescere in id ipsum.

30. Tria sunt loca, celum, terra, infernus; et habent singula habitatores suos: celum, solos bonos; terra, mixtos; infernus, solos malos.

31. Triplici morbo laborat genus humanum: principio, medio, et fine, id est natiuitate, uita, et morte. Natiuitas immunda, uita peruersa, mors periculosa. uenit Christus, et contra triplicem hunc morbum attulit triplex remedium. Natus est enim, uixit, mortuus est: atque eius natiuitas purgauit nostram,  mors illius destruxit nostram, et uita eius instruxit nostram.

32. Electos tria in futuro manent. Interna satietas; eterna iucunditas; iucunda uoluptas. De his dicitur, Exsultent iusti , etc.

33. Triforme est desiderium electorum. Unanimiter habitare in domo: unde est, Unam petii a Domino . uictoriam obtinere de mundo unde est, Quis me liberabit de corpore mortis huius?  Presentialiter frui Deo: unde est et illud, Cupio dissolui, et esse cum Christo .

34. Trifarius est prelatorum timor. Ne audientium animos exquisitior apparatus commoueat: ne interni iudicis oculos immoderatior usus offendat:  ne iustitie retributio in presenti eis fiat.

35. Triformis est sanctorum dolor: quia ceciderunt de 777 paradiso; quia tenentur in exsilio; quia differuntur a regno.

36. In monte montium Christo fuerunt hec duo: coagulum passionis, et pinguedo sanctitatis.

37. uituli quos Domino immolare debemus, tres sunt. Noue conuersionis effectus: quasi uitulus nouellus cornua producens et ungulas. Sacre religionis profectus: qui est uitulus tenerrimus de armento. Consummate uirtutis affectus: qui est uitulus saginatus.

38. Quadriformis est pressura nostra. Corruptibilis carnis angustie: que sunt dolores mortis.  Temporalium pressurarum molestie: que sunt torrentes iniquitatis. Occulti hostis latentes insidie: que sunt dolores inferni. Deceptorie facies mundane glorie: que sunt laquei mortis.

39. Fumus est ab ira Dei: quia in consideratione ire Dei electi compunguntur. Ignis a facie eius: quia per cognitionem et presentiam ad amorem accenduntur. Caligo sub nedibus eius: quia per districtum illius examen reprobus desperationis nebulis obscuratur.

40. Ambulat Dominus super pennas uentorum, cum electi eius dulcedinem uel tenuiter attingunt. uolat, cum de incircumscripta eius substantia nichil percipiunt. Unde est: Fuge, dilecte mi . Ponit Dominus tenebras profunditatis et altitudinis latibulum diuinitatis sue, in luce puritatis et sanctimonie habitaculum mansionis sue.

41. Portas suas mundus habet quibus ingredimur ad eum, que sunt, corrupta sensualitas, et incesta cupiditas: unde est, Appropinquauerunt usque ad portas mortis . Porte inferi, ceca desperatio, et dura obstinatio: unde est, Porte inferi non preualebunt . Porte celi, humilis patientia, que est porta ferrea ducens ad ciuitatem : et amoris concordia, que est porta orientalis .

42. Genera retributionis sunt quatuor: duo in hoc seculo, et duo in futuro. Retributio prosperitatis et abundantie impiorum: unde est, Receperunt  mercedem suam . Damnationis et ignominie eorum, familiaritatis et gratie iustorum, dulcedinis, amoris et glorie. Duo autem sunt que remunerantur: iustitia operis, et puritas cordis.

43. Tres sunt lucerne. Regula discipline Christus, que accenditur, ut drachma perdita inueniatur. Forma ueritatis in Euangelio, que ponitur super candelabrum. Scientie puritas in corde bono, que illuminatur a Domino.

44. Pedes nostri esse debent sicut ceruorum, et sicut uituli.

45. Alii sunt filii alieni, qui mentiuntur: alii filii Belial, qui non cognoscunt Deum: alii filii Isrel, qui cognoscunt.

46. Triforme est semen. ueritatis et iustitie,  quod in terra iactum, facit fructum centuplum: iniquitatis et malitie, quod est geminen uiperarum: erroris et malitie, quod est Chanaan, et non Iuda.

47. Sapientia Dei, quasi perdix, fouet filios quos non peperit; quasi gallina congregat pullos sub alis; quasi aquila prouocat ad uolandum

48. Trifaria est uestris nostra. Penitentialis anxietas, que est uestis uiduitatis: religiosa maturitas, que est uestis iucunditatis: sincera integritas, que est uestis uirginum.

49. uestes Esau, honestas uite, et maturitas discipline: pellicule hedorum, abiectio noxie uetustatis, et mortificatio proprie uoluntatis. Cibi, hilaris obedientia, et humilis abstinentia. Pater tangit filium apposita probationis manu. Osculatur secrete  inspirationis instinctu. Benedicit religionis profectu.

50. Tria sunt necessaria puritati. Integritas actionis, simplicitas intentionis, tranquillitas deuotionis.

51. Puritas tria confert: spiritum libertatis, gaudium securitatis, firmitudinem caritatis.

52. Reprobi aliquando sunt sicut fumus, quia in sua altitudine euanescunt. Aliquando sicut puluis, quia nullum caritatis humorem proferunt. Aliquando sicut cera, quia ad calorem, id est impulsum tentationis, facile liquefiunt.

53. Porte Sion, id est Ecclesie, sunt sacramenta, sine 778 quibus Ecclesiam non intramus. Porte iustitie sunt uirtutes medie, quas temporaliter exercemus.  Porte eternales sunt precipue uirtutes, quas etiam in futuro habituri sumus.

54. Tria sunt quibus obnoxii sumus Deo. Signaculum nature, quo ad similitudinem Dei facti sumus. Talentum fidei, quod per bonum opus Deo integrum resignare debemus. Titulus professionis, quo ad seruiendum Deo sponsionis uinculis alligamur.

Tribus modis nos interrogat Deus. Promulgatione precepti, ut nostra nobis obedientia nota fiat. Inuectione flagelli, ut patientia nostra proximis innotescat. Reuelatione secreti, ut se nobis uirtus humilitatis aperiat.

55. Tribulatio tria confert. Exercitium, ne uirtus amoris, otii tempore frigescat. Probationem, ut  nostre constantie fortitudo ad exemplum hominibus innotescat. Premium, ut iuxta tribulationis modum, immensum glorie pondus accipiat.

Aduersitati tria sunt opponenda. Electorum agones et angustie, quas patiuntur qui pie uiuunt. Redemptoris afflictiones et molestie, quas ei seuissimi principes intulerunt. Dispositio moderatricis iustitie, cuius altitudinem quasi uirge Ioseph summitatem non discutere, sed adorare debemus. Hec sunt tria illa ostia, uectes et termini, quibus Dominus circumdat mare seculi.

56. Triforme est exercitium electorum. Austeritas ieiuniorum, qua excolitur terra carnis, ut fructum ferat. Assiduitas lectionum, qua reficitur animus, ut homo interior pinguescat. Instantia orationum, qua  mens ad celestium appetitum assurgat.

57. Auctor mirabilium Deus tria quedam mirabilia operatus est in Maria. Integritatem munditie mirabiliter suscitauit, ut arca testamenti auro purissimo tegeretur. Puritatem uirgineam potentialiter fecundauit, ut rubus ardens non combureretur. Ima supernis ineffabiliter copulauit, ut scala Iacob mediante, terrena celestibus unirentur.

58. Tria nobis contulit Marie fecunditas. Auertit iugum captiuitatis antique: remisit iram indignationis diuine: deleuit notam iniquitatis humane.

59. Electi tria prestolantur in futuro. Quod in eis mortale est, a uita penitus absorberi: perennis glorie compensatione ditari: Deum sicuti est insatiabiliter contemplari.

 60. Reprobi tria sperare dicuntur. uoluptatem corpoream sibi ad sufficientiam cumulari: momentaneam gloriam ad beatitudinem suffragari: mores suos et opera nullo posse iudicio reprobari.

61. Imitator Christi tria debet agere. Simplicis innocentie sensum tenere, ut cum Christo puer efficiatur. Abiectum et humilem habitum amare, ut infantie Christi pannis uilibus inuoluatur. In disciplina simpliciter ambulare, ut cum Christo in presepio positus inueniatur.

62. Spiritus sunt administratorii, qui curam habent salutis nostre: sunt operatorii, qui auctores existunt sospitatis humane: sunt contemplatorii, qui assistunt uultui maiestatis diuine.

 63. Beati spiritus uisione satiantur, dulcedine ebriantur, caritate sociantur.

64. Homines Deum exspectantes, debent esse suspensi quando ueniat, dubii quid eis deferat: hilares et deuoti, diligentius adornati; tria sperantes in eo, nuptialem presentiam, familiarem gratiam, liberalem munificentiam.

65. Tres sunt species nuptiarum. Prima, reconciliationis per fidem, in qua sunt tria fercula: peccatorum ablutio, gratie consecutio, nature reformatio. Secunda, adoptionis per spem, in qua etiam sunt eloquii diuini consolatio, alimonie celestis communio, dulcedinis interne prelibatio. Tertia est glorificationis perfecte per caritatem: cuius  fercula sunt, eterna incorruptio, uera glorificatio, perennis Dei uisio.

66. Tres sunt equorum species. Mundialis superbia, cuius ascensor cadit retro. Spiritualis scientia, cuius collo circumdantur hinnitus. Integralis munditia, quam omnis 779 celorum exercitus sequitur in uestimentis albis.

67. uerba consolationis Dei sunt ablutio culpe, restitutio gratie, euasio exsilii, consecutio regni, consortium diuinitatis, adeptio eternitatis.

68. Arma fidelium tria sunt. Sapientie plenitudo, que est funda Dauid, de qua sententiarum lapides emittuntur. Patientie firmitudo, que est baculus, quo luporum rabies propulsatur. Charitatis amplitudo, que est pera Dauid, de qua orationes proferuntur.

 69. Tria prelatis necessaria sunt. uiua fidei et doctrine sinceritas, ut inhabitent in eadem regione. Studiosa bene operandi sedulitas, ut uigilias cum pastoribus celebrent. De salute subditorum diligens curiositas, ut custodiant gregem suum.

70. Bubulcus habere debet duo. uocis suauitatem, que laborem mulceat operantium. Aculei punctionem, que torporem excutiat pigritantium.

71. Tres sunt species penitentie. Simulatoria et infructuosa, cuius exemplum est in Esau et in Saul. Crudelis et desperata, sicut in Cain et Iuda. Utilis et consummata, sicut in Maria et Zaccheo: cuius partes sunt quinque; contritio in corde, confessio in ore, maceratio in carne, correctio in opere, perseuerentia  in uirtute.

72. Tria inueniuntur in Petro: fidei unitas, penitentie ueritas, amoris soliditas.

73. Tria sunt genera mutationum. Sublimitas in humilitatem; quando uerbum carnem assumpsit. Contemptibilitas in maiestatem; quando se homo Deus coram discipulis transformauit. Mutabilitas in eternitatem; quando resurgens celum regnaturus ascendit.

74. Ea que agimus, uel in lumine uultus hominum facimus, ut hominibus placeamus: uel in lumine uultus nostri, ut benefacere quod malum est nos credamus: uel in lumine uultus Dei, ut ipsi soli, quidquid boni in nobis est, humiliter adscribamus.

75. Tria sunt que patientiam subruunt. Anxietas  nimia doloris, causa iusta innocentis, indignitas inferentis.

76. Qui a societate recedit, amittit conuentorum solatia: prosequendo socios subit fastidia: aberrans facile sequitur deuia, incurrit sepius uite naufragia.

77. Magistri operum Pharaonis tres sunt. Fetidus ardor estuantis luxurie: anxius furor seuientis auaritie: noxius appetitus inanis glorie.

78. Tres sunt in nobis principes quos necesse est mori, ut Christus uiuat. Prudentia secularium, que est Ioseph. Eloquentia spiritualium, que est Moyses. Copia temporalium, que est Iosue.

79. Triforme est impiorum refugium. Deceptricis  documentum fallacie, que est Phithon. Secularis munimentum potentie, que est Ramesse. Simulatricis figura iustitie, que est ciuitas Solis. Has iubet Pharao edificari.

80. Tres sunt calices quos Dominus nobis propinat. Penitentie et doloris, qui est plenus mixto. Patientie et laboris, quem bibit iehsu. Beneuolentie et amoris, qui est inebrians et preclarus.

81. Quinque sunt torrentes. Crudelitatis et malitie, qui est Cison, apud quem Iabin occiditur. Philosophialis eloquentie: hic est Cedron, ultra quem iehsu egreditur. Passionis et angustie: hic est in uia, de quo iehsu dicitur bibisse. Celestis sapientie, apud quem Elias pascitur. Iucunditatis et letitie, quo potantur electi.

 82. Tribus modis renouamur. Carne, per Baptismi mysterium ab originali peccato: opere, per penitentie remedium ab actuali delicto: carne et spiritu, per resurrectionis donum.

83. Species terre quadriformis est. Flos et uiriditas temporalium bonorum, que irrigatur sicut paradisus. Utilis uita et conuersatio electorum, de qua oritur panis. Amenitas celestium mansionum, que fluit lacte et melle. Situs gehennalium locorum, que est terra miserie et tenebrarum.

84. Quadrifarium est genus deserti. Inuia mundani exsilii solitudo: de quo Dauid, In terra deserta, inuia et inaquosa . Discipline christiane difficilis altitudo: in qua peregrinantur filii Isrel. Celestis Ierusalem delectabilis amplitudo:  in qua relinquuntur oues nonaginta nouem. 780 Gehennalis miserie terribilis habitudo: que est desertum solitudinis.

85. Quatuor sunt species curruum. Elationis et dominii, in quo mergitur Pharao. Humilitatis et studii; in quo sedet Eunuchus. Deuotionis et obsequii, in quo sedens Ioseph occurrit patri. Amoris et desiderii, in quo rapitur Elias.

86. Triformis est ascensus Domini. uictoriosus, quo ascendit super occasum. Speciosus, quo ascendit super celos celorum. Gloriosus, quo ascendit super pennas uentorum.

87. Regnum celorum alii uiolenter rapiunt, ut pauperes spiritu: alii mercantur, ut illi qui faciunt amicos de mammona iniquitatis: alii furantur, ut  mulier que tangit fimbriam: alii compelluntur intrare, ut pauperes seculi.

88. Quatuor sunt que ueram conferunt humilitatem. uilitas operis, assiduitas subiectionis, comparatio melioris, iudicium conditoris.

89. Tria sunt iudicia: alienum, proprium, diuinum.

90. Pretiosam mortem aliquando facit uita, ut in confessoribus: aliquando causa, ut in martyribus: aliquando uita et causa, ut in plerisque.

91. Tria sunt preputia que preciduntur. Carnis preputium in Iudeo: cordis preputium in Christiano: lingue preputium in perfecto.

 92. Quatuor sunt tempora: prefigurationis, prenuntiationis, uisitationis, redemptionis.

93. Modis quatuor uisitat nos Deus. Exhibitione precepti. Preceptum enim aliud carnale, aliud spirituale. Asperitate flagelli; cuiusmodi sunt quinque cause: ut ab iniquitate corrigat, ne quis de collata uirtute superbiat, ut uirtus hominibus innotescat, ut alios eius exemplo compescat, ut corona cumuletur et crescat. Nouitate miraculi; quod uisibile est: et inuisibile, inspiratione subtili.

94. Quater luctatus est Iacob. In utero cum Esau, in adolescentia cum eodem, in Mesopotamia cum Laban, in Bethel cum angelo.

95. iehsu dicitur ter fleuisse. In ipso ortu, genus humanum: processu temporis, Lazarum: ad ultimum  in Ierusalem, futurum casum.

96. In fronte aliquando lepram, aliquando Thau, aliquando laminam auream gerimus.

97. Dominus sedet aliquando in ualle Iosaphat, aliquando in monte, aliquando in solio excelso.

98. Tonitruum aliud igneum, aliud pluuiale.

99. Duo sunt calcaria quibus urget propheta, asinam suam: pudor, ne temporaliter polluatur; timor, ne eternaliter puniatur.

100. Tria sunt que nos restringunt et cohibent, et quasi cinctoria dici possunt. Corpore mortis memoria, que est zona pellicea qua cingebantur Elias et Ioannes. Probabilitas et decor pudicitie, qua cingitur Aaron accedens ad Deum. Amor religionis et iustitie, que est zona aurea, et ea precingitur  iehsu ad mammillas.

101. Quatuor uirgines sunt quas in coniugium sociare debemus. Eloquentia philosophalis, que est Zelpha ancilla Iacob. Sententia iuridicialis, que per Balaam designatur. Innocentia actualis, que Lia potest diei. Contemplatio spiritualis, que Rachel intelligitur.

102. Duo sunt oculi sponse. Rerum labentium consideratio, que est uelut flamma ignis: et celestis patrie digna estimatio, in qua uulneratur cor sponsi.

103. uestimenta communia ministris Dei tria sunt. Celestis sapientia, que est Ephod, et caput operit: perseuerans iustitia, que poderis est, et totum corpus  induit: carnalis continentia, que lumbos cingit.

104. Candelabra in Scripturis reperiuntur tria. Legalis obscuritas, que spherulas habet et lilia: prophetalis subtilitas, que habet duas oliuas in cacumine suo: et euangelica ueritas, que habet in medio sui similem filio hominis.

105. Munitiones quibus anima uallatur, tres sunt. Sedula circumspectio, que est sepes: sanctornm intercessio, que est uallum firmissimum: diuina protectio, que est murus protegens ab incursu hostium.

781 106. Spem nostram triplex ratio discutit et roborat. Humilitas collate sapientie, quod est ouum in aqua coquere: firmitas constantis patientie, quod  est ouum igni assare: ueritas inspirationis occulte, quod est ouum in sagimine frigere.

107. Tria sunt quibus Deus uindictam exercet in hostes. Lauacri salutaris remedium, quod uelut mare Rubrum occidit Aegyptios. Penitentie condigne exercitium, quod uelut sulphur peccatores interimit. Districtionis extreme iudicium, quod uelut ignis ad uocem Elie inuoluit.

108. Lectus anime in quo pausat, tripartitus est. Grauitas debilitatis corporee, quam sibi languidus sanatus substernit. Tranquillitas quiete conscientie, in qua fugiente Dauid statua ponitur. Hec est cui due culcitre supponuntur. De preterito securitatis et fiducie amplitudo: de futuro remunerationis et premii certitudo. Ceruical quod supponitur  capiti, diuine familiaritatis et gratie largitudo. Lectus tertius humilitas superioris glorie, que est lectus floridus, quem sexaginta fortes ambiunt.

109. uitree per quas solis radius infunditur, tres sunt. Charitatis integritas, per quam peccati remissio se infundit: humilitatis puritas, per quam Marie gratia celestis illapsa est: intellectus subtilitas, per quam radius sapientie cor illustrat.

110. Septem lampades thronum electe mentis illuminant: carismata scilicet spiritus, que plenius propheta prosequitur; que dum oleum glorie iuncumque timoris et infirmitatis celesti igne consumunt, lumen ueritatis incessabiliter administrant.

111. Quod nobis apponitur ad edendum, trifarium est carnis edulium. Hedus de capris in fructu  penitentie, quem Iacob obtulit Isaac ut benediceretur: uitulus de armento in actu iustitie, quem Abraham expendit in cibos Angelorum: uitulus saginatus in cumulo glorie, quem pater recepto filio legitur uictimasse.

112. Triplex est hortus in quo electe anime spatiantur. Molestia corruptibilis uite, que est hortus nucum, in quo Susanna lauatur. Amenitas iucunditatis superne, que est hortus deliciarum, in quo ponitur Adam, ut operetur et custodiat. Dulcedo et suauitas uisionis diuine, que est hortus conclusus, in quo Ioseph statuit sibi monumentum in petra excisum. Munda quoque conscientia, pro sui diuersitate hos in se suscipit hortos.

 113. Esuriei nostre mense tres apponuntur. Legis et Euangelii sacramentum, in quo sumuntur sapientie dapes: catholice institutionis mysterium, ubi accipitur caro piscis assi, et fauus mellis: eterne satietatis arcanum, quod intra uelum est, et panes continet propositionis, et uite.

114. Thesauri quos thesaurizare debemus, tres sunt. Desiderium pietatis in corde, qui absconditur in agro ut ematur. Doctrina ueritatis in ore, que est thesaurus niuis et grandinis. Assiduitas perseuerans in homine, que habet frumentum et hordeum, et oleum et mel. Hi sunt thesauri Magorum, qui aurum, thus, et myrrham nato Domino obtulerunt.

115. Quatuor differentie panum in Scripturis  reperiuntur, quibus diuerse generis humani deplorantur miserie: panis coctus in stercore humano, bouino, cinere et clibano, quibus diuersi affectus humane exprimuntur.

116. Altaria quibus uota superponere debemus, tria sunt. Diuinarum sanctionum expletio, quod fit de lignis Setim in deserto: beatorum multiplex aduocatio, quod fit de lapidibus quos ferrum non tetigit: Redemptoris humilis incarnatio, quod fit de terra.

117. Puelle que euertunt sensum nostrum, tres sunt. Teneritudo carnis nostre, que est Dalila que Samsoni eruit oculos. Amenitas mundialis glorie, que est Iezabel, et Naboth occidit. Diffidentia future uite, que est filia Herodiadis, et aufert caput prophete.

 118. Due sunt tribus, Leui et Iude, ex quibus sacerdotes sumuntur, Aaron et Christus, et eorum successio. Quod qualiter conueniat, ex nominum interpretatione poterit coniectari.

782 119. Aquile Dominico corpori assidentes tres sunt. Magnitudo potentie laicalis, grandis et magnarum alarum. Abusio propositi clericalis, que ponit in celo nidum suum. Humilium subtilitas spiritualis, que prouocat ad uolandum pullos suos.

120. Quadripartitum est officium sacerdotale. uiuam carnis hostiam immolare, quod Leuiticum est: uirtutum carismata Deo offerre, quod est incendere aromata, et filiorum Aaron est: cum feruore martyrii celum intrare, quod est introire cum  sanguine sancta sanctorum: gratie et precum uota celo transfundere, quod est panem et uinum Deo offerre.

121. Fontes quibus anime lauantur, tres sunt. Anxietas contritionis, que irrigat superficiem terre: humilitas confessionis, que posita est extra urbem: deuotio compunctionis, super quam iehsu moratur et sedet.

122. Panes quibus alimur in hac uita, tres sunt. Purgatorius cum amaritudine, quem mulier Sareptana ministrat in fame; consolatorius cum dulcedine, quem angelus apponit quiescenti in umbra; solidus cum fortitudine, qui perducit ad montem Dei Oreb. Hi in tribus portionibus corporis Dominici  continentur.

123. Lucerne que noctem uite huius illustrant, tres sunt. Intelligentie uigor in animo, que accenditur ut drachma reperiatur. Sapientie splendor in uerbo, qui in alto ponitur, ut lumen eius uideatur; iustitie forma in proximo, que uenienti ad nuptias antefertur, ut candelabris portari possit.

124. Tres riui salutis fluxerunt a corpore Iesu. uerbum doloris, in quo confessio: sanguis aspersionis, in quo afflictio: aqua emundationis, in qua compunctio.

125. Piscine tres in Scriptura reperiuntur. uetustas erroris, que est post duos muros: sensualitas carnis, in qua decumbebant languidi: perspicacitas  rationis, que est in uia agri fullonis. In his ada quantur oues, et holocausta lauantur.

126. Fomenta ignis tria in nobis. Stipula cogitationis immunde: fenum locutionis praue: lignum operationis illicite. Hec ad ignem nos nutriunt, nisi superioribus fontibus exstinguantur.

127. Contemplatiuorum fenestre tres sunt. Originaria, que est uersus orientem: gubernatricia, que uergit ad austrum: consummatiua, que respicit ad occidentem.

128. Quatuor fontes irrigant hortum Dei. Reatus proprii deploratio, que circuit terram Aethiopie: excessionis fraterne compassio, que uadit contra Assyrios: indulte gratie consideratio, que medium intersecat Babylonis: desideriosa caritatis affectio,  que circuit omnem terram Euilath. Hi fontes habent irriguum superius, et irriguum inferius, habentes aquas maris, fluminis, fontis et niuis.

129. In scutella Dei tria fercula continentur. Claritatis perspicuitas, que fulgebit ut sol: integritas puritatis, que erit ut angeli: firmitas eternitatis, que erit ut Deus.

130. Ostia per que transitur ad uitam, tria sunt. Fidei ueritas, retro quam Sara ridet: spei firmitas, que est in latere arce: caritatis soliditas, quam obseruat Cherubim cum flammeo gladio.

131. Triforme uinum est in scypho Dei. Rubicundum, in longanimitate sanctorum, quod letificat Isaac in egritudine: album, in remuneratione iustorum, quo ebrietatur Ne: nigrum et acidum, in  damnatione prauorum, quod iehsu gustat, sed non uult bibere.

132. uestis qua sacerdos uti debet, triplex est. Exterioris operis grossitudo, quo induitur Aaron coram populo: spiritualis sanctimonie habitudo, quam apud se Rebecca abscondit, et ea utitur Aaron in tabernaculo: contemplatiue dulcedinis pulchritudo, que inconsutilis est, et ea utitur iehsu.

133. Tunice quibus uestimur, tres sunt. Castigatiua corporis edomatio, que pellicea est, et induit Adam: constantis perseuerantie longitudo, qua dilectus amicitur Ioseph: remuneratricis gratie largitudo, qua uestitur iehsu.

134. Seraphim sex ale sunt. Due pedales; pudor de preteritis, et metus de futuris. Laterales quibus  uolatur; timor deprimens, et spes sustollens. Capitanee; humilitas prouehens, et caritas perficiens.

783 135. Solia duo Deus habet: angelicam substantiam, que est excelsum solium; et humanam naturam, que est solium eleuatum.

136. Quatuor animalibus quatuor penne sunt: timor et penitentia, que corpus uelant; amor et spes, que sibi iunguntur, et uolant.

137. Animalibus noue legis sex ale insunt: naturalis suggestio, legalis institutio, prophetalis assertio, euangelica sanctio, apostolica iussio, ecclesiastica consuetudo.

138. Cubile Iesu triplex est. Unitas testamentorum,  que est quasi uterus uirginalis: Ecclesia electorum, que est quasi presepium: conscientia purgatorum, que est quasi sepulcrum in petra.

139. Tria sunt que nobis in sanctis apponuntur ad edendum. Exterior corporis habitudo, quam tria sata constituunt: in uultu grauitas, in habitu uilitas, in incessu maturitas. Hic est panis quo quinque millia satiantur, et est hordeaceus. Sequitur interior spiritus aptitudo, quam tria quoque sata constituunt: in prosperis humilitas, in aduersis soliditas, in cunctis mediocritas. Hic est panis siligineus, quo quatuor millia saturantur. Sequitur superior et Deo similis pulchritudo: huius sata constituit in Deo et homine caritatis triformitas, que amicum et inimicum complectitur, et diligit propter  Deum. Hic est panis frumentitius, qui Spiritus sancti uapore decoquitur, et panis angelorum uocatur.

140. Due sunt domus Dei. Exterior, rerum ministra curiositas, que tabernaculum est super quod apparet gloria Domini, et recedit: interior, Deo uacans et seruiens deuota simplicitas, que templum est, et de loco non mouetur.

141. Due sunt arce in ueteri lege. Textus historie litteralis, que habet in se homines et iumenta: et sensus continentie spiritualis, que habet manna et uirgam Aaron.

142. In Scriptura inueniuntur tres currus. Elatio potentie temporalis, cuius auriga est tumor presumptionis  et audacie, habens equum, robus proprie confidentie. Rote eius preceps mobilitas uanitatis, et felix successio prosperitatis. Hic est currus Pharaonis, in quo moritur Rechab . Sequitur altitudo conuersationis et uite. Auriga eius sermo commonitionis diuine, habens equum, uotum perseuerantie. Rote eius horrenda terribilitas tormentorum, et mira delectabilitas premiorum. Hic est currus in quo legit cum Philippo Eunuchus . Sequitur celsitudo contemplationis et gratie. Auriga eius amor celestis patrie, habens equum, desiderium beatitudinis et uite. Rote improbatio glorie mundialis, et diuine reuerentia maiestatis. Hic est currus igneus, in quo Elias rapitur in celum .

 143. Tria sunt operimenta altaris. De peccatis penitentialis afflictio, que est cilicium de uenia laudis et letitie magnitudo, que est uelut es sonans: de gratia precordialis iubilatio, que rutilat uelut aurum.

144. Claues que nobis occulta reserant, tres sunt. Anxii temporis austeritas, que aperuit puteum abyssi: presumptiue spei subtilitas, que reserat regnum celorum: uere dilectionis conspicuitas, que est clauis Dauid.

145. Fluuii quibus peccatores se lauant, duo sunt. Fluxus corruptionis et lasciuie, pestis adulationis et fallacie, qui sunt Abana et Pharphar fluuii Damasci. Quibus iusti se balneant, duo sunt. Inuectio corruptionis et contumelie, suauitas consolationis  et gratie, qui sunt Ior et Dan fluuii Iudee.

146. Cantica fidelium quatuor sunt. uictorie, quod submerso canitur Pharaone : adhortationis, quod terram promissionis concinunt intraturi : letitie, quod de susceptione filii cantat Anna : fortitudinis, quod Dauid cantat de manu Saulis ereptus .

147. Quatuor species herbarum sunt in horto Dei. Puritas corporalis munditie, que est quasi lilium: gratia spiritualis innocentie, que est quasi hyssopus: ueritas liberalis eloquentie, que est quasi uiola: iustitia operationis continue, que est quasi rosa.

148. Martyrium sine sanguine triplex est. Parcitas in ubertate, quam habuit Dauid et Iob: largitas  in paupertate, quam exercuit Tobias et uidua: castitas in 784 iuuentute, qua usus est Ioseph in Aegypto.

149. Duo sunt pedes quibus uti debemus: natura, et consuetudo.

150. Equi quibus ad celum euehimur, tres sunt. Dolor ex penitudine, cuius ungulas coluber mordet. Huius sella est de uenie perceptione presumptio; frenum et camus, solatia Scripturarum et exempla ueterum; calcalia quibus urgetur, de reatus enormitate confusio, de pene consideratione formido: fouea, desperatio. Sequitur feruor ex religione, cui supersedet Mardocheus in ueste regia. Huius sella, temperans discretionis grauitas; frenum et camus, suspecta conditio carnis sue, et utilis  emersio perseuerantie; calcaria, exercende honestatis cupiditas, et fraterne commoditatis auiditas: fouea, intemperantia. Sequitur desiderium ex amore, cui datur fortitudo, et circumdatur hinnitus. Calcaria, fluxa labilitas presentium, stabilis eternitas futurorum: ductor, affectuositas uidendi Deum, fouea, indiscretio.

151. Spelunce in Libris sacris inueniuntur tres. Peruersa impietas uoluntatis, que est latronum, in qua Saul purgat uentrem. Solida firmitas equanimitatis, que fit in altari, et est unius cubiti. Exercitium gemine pietatis. Hec est spelunca duplex, in qua Patriarche sepeliuntur.

152. Quatuor sunt arma quibus principaliter  communimur. Prudens et humilis intelligentia, que est quasi galea, et caput operit: mediocris et parca temperantia, que est lorica, et pectus tegit: perseuerans et patiens constantia, que est quasi scutum, et dexteram munit: retributrix equitatis iustitia, que est gladius utrobique incidens ad diuisionem anime et spiritus.

153. Tria sunt sacrificia. Pia contritio, habens butyrum humilitatis, et absinthium indignationis: digna operatio, habens oleum discretionis, et acetum confusionis: gratiarum actio, habens balsamum deuotionis, et uenenum ingratitudinis.

154. Quatuor sunt in quibus anima captiuatur. Mundialis nequitia, inutilis tristitia, inanis gloria, latens superbia.

 155. Celi ad quos rapimur, tres sunt. Dignitas ecclesiastice puritatis, ad quam rapitur Elias in corpore: ueritas angelice subtilitatis, ad quam rapitur Ezechiel in spiritu: summe incircumscriptio Deitatis, ad quam rapiuntur anime electorum.

156. Sex sunt refugii ciuitates. Interdicte preuaricationis cautio, sequende preceptionis obeditio, propitiande diuinitatis ambitio: he sunt in terra Chanaan. Mundane fabrice consideratio, urbis tyrannice iugis inspectio, et supereminens uerbi Dei cognitio: he sunt trans Iordanem, et sunt de sorte Leuitica.

157. Paradisorum tria genera sunt. uoluptuosa dulcedo uisibilium, que irrigatur sicut hortus deliciarum: sincera puritas spiritualium, que in se  conseruat hominem: deliciosa ueritas supercelestium, ubi Paulus audit arcana uerba.

158. Montium genera quatuor sunt. Montes Gelbe, ubi abiicitur clypeus Saul : montes Samarie, qui nimis eriguntur : montes Armenie, super quos arca requieuit : montes Isrel, qui expandunt ramos suos .

159. Que nos reuocant a proposito nostro, duo sunt. Rubor incepti operis, et desperatio exsequende uirtutis. Hi Rechab et Benaa, qui occidunt Isboseth in strato suo .

160. Pallia quibus nostra nuditas operitur, quatuor sunt. uetustas erroris et nequitie, que est quasi perizoma uerendorum. Nouitas conuersationis  et uite, que Rebecca descendens de camelo operuit uultum suum . Integritas celestis sanctimonie, quam Elias reliquit Eliseo, et diuidit Iordanem . Claritas immortalitatis eterne, quod est pallium sapphirinum, quo in die festo utitur Mardocheus .

161. Bonus est Deus, temporale beneficium largiter impendendo. Patiens est, ultionem peccatorum misericorditer differendo. Longanimis est, reos ad penitentiam inuitando.

162. Hostes quibus tradimur, tres sunt. Immundorum desideriorum impuritas, que sunt quasi mures rodentes posteriora. Corporalium passionum obscenitas, que sunt quasi locuste more scorpii  percutientes. Rationis et sensus 785 obstinata peruersitas, que sunt serpentes igniti.

163. Latrones qui nobis optima queque furantur, quatuor sunt. Hebetati intellectus socordia, tollens nobis scientiam ueritatis. Hic latro apud Psalmistam dicitur negotium in tenebris. Indomite carnis lasciuia, rapiens meritum integritatis, et demonium dicitur meridianum. Fauorabilis aure iactantia, tollens plenitudinem sanctitatis, et dicitur sagitta uolans in die. uite huius amor et appetentia, rapiens premium eternitatis, et dicitur timor nocturnus . Hi sunt latrones Syrie.

164. Oscula tria sunt. Reconciliatorium, quo duo pedes Domini, misericordia et iustitia continguntur. Remuneratorium, quo due manus, opus creatricis  iustitie, et modum gubernationis continue amplectuntur. Contemplatorium, quod sumitur ad os, et uerbum Dei atque hominem in unitate miranda connectit. Possunt quoque dici naturale, quando spontanea uoluntate ducimur ad bonum: doctrinale, quando admonitione alterius inuitamur ad Deum: gratiosum, quando iucunda inspiratione trahimur ad bene agendum.

165. uocationes tres sunt: Diuina, sicut in Paulo; humana, in quinque millibus conuersis ad uocem Apostolorum; necessaria, in primo eremita Paulo.

166. Contemplatio dicitur cibus in hac uita, ubi in sudore uescimur pane nostro: potus, in futura, ubi libere et sine dolore sumitur: ebrietas, in ultimo, cum anima recepto corpore congaudebit: unde  dicitur: Comedite, amici , etc.

167. Contemplatiui alii ascendunt et corruunt , sicut bestia, que tangit montem: alii rapiuntur et descendunt, sicut Petrus post excessum descendit de cenaculo .

168. Duo sunt ubera. Compassio, de qua fluit lac consolationis, quo nutriuntur infirmi: congratulatio, unde fluit lac adhortationis, unde sustentantur ualidi.

169. Unguenta tria sunt. Compunctio de memoria peccatorum, que infundit pedes Iesu: deuotio ex recordatione beneficiorum, qua perungitur caput Iesu: pietas ex consideratione miserorum, que ad ungendum corpus Iesu a mulieribus preparatur.

170. uirge tres sunt. uirga Moysi, que diuidit  mare Rubrum : uirga Aaron, que confert sacerdotium : uirga Dauid pastoralis propulsans aduersarium .

171. Triplex fuit forma Iesu. Communis et despecta: sole clarior et tota splendida: spiritualis et diuina, sed humanis uisibus temperata.

172. Cibi Isrel tres sunt. Azyma scientie secularis in exitu de Aegypto: manna intelligentie in deserto: palma uictorie triumphalis in promissionis regno.

173. Diuinorum conscii secretorum tres sunt. Agnite fidei firmissimus exsecutor: ingruentium uitiorum strenuus supplantator: percepte gratie humilis confessor. Hi sunt Petrus, Iacobus, et Ioannes.

 174. Tres ex omni populo liberantur; Ne, Daniel, et Iob.

175. Tres in sacerdotium assumuntur; Moyses, Aaron, et Samuel.

176. Latrones innocentie uestem diripiunt, tentationum sagittis confodiunt, celesti consolatione destituunt.

177. A Domina nostra rei habent ueniam, iusti gratiam, Angeli letitiam.

178. Bona prouidere coram hominibus debemus habitu, ne sit notabilis: actione, ne sit reprehensibilis: sermone, ne sit contemptibilis. Coram Deo, cogitatione sancta, affectione pura, intentione recta.

179. Duo sunt in Christo: generatio diuina, et generatio  humana: et in Spiritu sancto processio et gratia.

180. Spiritus sanctus operatur aliud in nobis propter nos, ut compunctionem, dimittendo peccata: deuotionem, sanando opera: amorem, reuelando celestia. Propter proximos aliud, ut doctrinam sermonum, gratiam curationum, etc.

181. Duplex est periculum, ne uel ea que propter nos, diuidamus proximis: uel ea que propter proximos, reseruemus nobis. Ilec est discretio spirituum.

182. Ianitor memorie, recordatio professionis: uoluntatis 786 ianitor, memoria patrie celestis: portitor intentionis, consideratio gehennalis.

183. Modi diligendi sunt quatuor. Carnem amare  carnaliter, spiritum carnaliter, carnem spiritualiter, spiritum spiritualiter.

 184. Tres sunt panes, quos de uia ueniens querit amicus : continentia, humilitas caritas.

185. Pax triformis. Ficta, ut in Iuda: inordinata, ut in Adam et in Eua: uera, quam Christus reliquit discipulis suis.

186. Sequentium pacem tria sunt genera. Pacati, qui in pace possident terram suam: patientes, qui in patientia sua possident animas suas: pacifici, qui pacem faciunt inter discordes.

187. Contemplatores alii ascendunt et cadunt; ut illi qui euanuerunt in cogitationibus suis: alii rapiuntur et descendunt; ubi, Siue mente excedimus, Deo , etc.

188. Quadrus lapis est superius amando celestia, inferius contemnendo terrena, a dextris uilipendendo  prospera, a sinistris equanimiter sustinendo contraria.





DISPUTATIO CUIUSDAM IUSTI CUM DEO, Siue ad horam e corpore educti, et ad corpus reducti; siue in excessum rapti, et postmodum ad se reuocali. 

 uidebatur huic aliquando, siue in corpore, siue extra corpus, Deus scit, concessum sibi iam amodo requiescere a laboribus suis, et sabbatizare cum populo Dei, sedere ad pedes Iesu; et intendere in  speciem decoris eius; Marie optimam partem se iam perpetuo adeptum, ac Rachelis pulchritudinem a celestis sponsi amplexibus nunquam auellendam: cum ecce subito de celo respiciens Dominus, uidit flentes paruulos, panem querentes, matrem eorum uiro uiduatam ad maxillas lacrymas emittentem; consolationem sibi ac filiis querentem, nec inuenientem. Et respiciens uirum uoluntatis sue iuxta se de singulari gaudio tripudiantem, atque communem tristitiam uelut ultra non curantem; respiciens, inquam, Dominus, Pater misericordiarum, et Deus totius consolationis, caritas, non que sua sunt, querens: Salua sunt, inquit, tua tibi premia, nec dilata minuentur; illorum potius miserere quos deseris. Numquid fratres tui ibunt ad pugnam, tu hic sedebis? numquid  ipsi foris stabunt querentes te, cum tu intraueris in gaudium Domini tui? Egrediendum tibi ad eos, et ad bella Domini surgendum et adiuuandum. Dixit ergo Dominus: Surge, et exi hinc. Homo: Domine, bonum est nos hic esse: quo ibo a facie tua? Dominus: Exi hinc, et redi ad egrotum tuum, corpus tuum, quod tibi commisi custodiendum et obseruandum; iam tabescit. Homo: Infelix ego homo, quis me liberabit de corpore mortis huius? Domine, miserere. Aegrotus meus grauis est et intolerabilis, ad necessaria exigenda improbus, ad superflua uel noxia anxius et importunus. Dominus: uide ut curam eius facias; sed non in desideriis: sic enim expedit infirmitati eius. Homo: Dura prouidentia. Dominus: Exi hinc. Si quid ei quod suum est tuleris,  in quadruplum restituere compelleris. Sed et pueri iam plorant et petunt panem, et non est qui frangat eis. Homo: Mihi autem quando? Dominus: Tibi autem facies postea. Homo: Quid, Domine,  quid? pascere eos non possum, nec curare nisi Aegypto dem manum, et Assyriis ut saturentur pane. Dominus: Creatura uanitati subiecta est non uolens, sed propter eum qui subiecit eam in spe. Liberabitur autem a seruitute corruptionis in libertatem filiorum glorie Dei. Homo: Domine, Assur iste non solum deuorat carnes nostras, sed etiam exossat nos. Non solum corpus fatigando excruciatur, sed peruenit gladius usque ad animam meam. Dominus: Si ego pro uobis tradidi animam meam, et uos debetis pro fratribus animas ponere. Homo: Et quare non defendis sanguinem nostrum? Dominus: Puer ergo es, qui nisi uirgam, qua uerberatus es, uerberari uideris, plorare 787 non desistis. Homo: Obsecro, Domine, sine me adhuc loqui ad Dominum  meum, cum sim terra et puluis. Seduxisti me, Domine, et seductus sum: fortis fuisti et inualuisti . Dixisti enim mihi: uenite ad me, omnes qui laboratis et onerati estis, et ego reficiam uos. Iugum enim meum suaue est, et onus meum leue . Credidi, propter quod locutus sum . Confugi libens et gaudens sub iugum tuum: et ecce, te permittente, possident me, Domine, absque te, et suo iugo ferreo attritum urgent in trituram suam et tue ciuitatis ciuem conscriptum, de luto et latere cogunt Aegyptii ciuitates edificare. Dominus: Patientes estote usque ad aduentum meum. Homo: Usquequo, Domine? Dominus: Moyses et Aaron, ite ad onera uestra . Et proiectum se sentiens homo a conspectu tam  felicis beatitudinis, sicut Moyses et Aaron his uerbis proiecti sunt a conspectu Pharaonis, ad se reuersus cum gemitu dixit: Ego dixi in excessu mentis mee. Proiectus sum a facie oculorum tuorum , Domine. Mutatus es mihi in crudelem, et in duritia manus tue aduersaris mihi .  Sicque pondus diei et estus repetere, luti et lateris iterum se subire contagia deplorans, quod ei reliquum erat uite in doloribus egit, opperiens donec omnimo assumeretur, et in gaudium Domini sui perfecte introduceretur.





SOLILOQUIUM. 





[NOTA.]

Non est sancti Bernardi. Editum tamen est sub eius nomine a Gretsero Ingolstadii, anno 1617, ex Bibliotheca Carthusianorum Erfordensium.

 1. Cor meum, rogo te, ne sis cor fatuum, quod est cor confractum, quod omnem sapientiam non tenebit. Sed recordare uiarum tuarum, et uide quantum inter se distent uie, per quas hactenus ambulasti, et per quas ambulare oporteat ad Deum. Et uide, quantum distat ortus ab occidente , sic istas uias a se distare; cum uia per quam ambulasti, sit plena leuitate, otio, dissolutione corporis, et uanis quibusdam delectationibus: cum te non lateat, quod qui mollis est et dissolutus, frater sit opera sua dissipantis ; et quod uere opera tua in eo non uigeant, sed potius dissipentur. Fateor quidem, cogitas nonnunquam mores uelle corrigere; carnalibus desideriis plus et plus uelle resistere; Dei laudibus uigilantius uelle  insistere; carnem per omnia uelle spiritui subiicere, otia fugere; uana et inutilia declinare: orationi ac meditationi ardentius inuigilare. Proponis quidem hec; sed nunquam uel rarissime uideo te effectui mancipare; imo etiam si quando incipis, sic misere desinis, ut ab inimicis tuis merito tibi dicatur: Quia hic homo cepit edificare, et non potuit consummare . Nonnunquam cum orationi uel meditationi deberes insistere, torpore grauaris, somno deprimeris, cogitatione superflua seduceris. Et nonnunquam, ut tempus orationis expendatur in desideriis, dormis. Et si qua tibi confortatio gratie tribuenda esset, hanc tibi surripit carnis pigritia, ita ut ipsa confortetur, spiritu debili permanente. O  uere impia nimis et dura crudelitas, ancillam domine substantiam uoluptuose consumere, domina famelica permanente. Restat ergo, imminente pugna, ut a fortiori infirmior superetur. Quid sit aliud, cum corpus tempore sibi impenso ad sua commoda, cibo, potu, et somno non uult esse contentum; quin etiam tempore orationis abutendo, uelit priuari spiritum.

2. O uere beatum tempus, omni dignum reuerentia et disciplina; quo omne tempus colligitur, et pro inutiliter transacto, gemitus et lacryme; pro utiliter expenso Deo laus, honor et gloria referuntur! Quis digne dicat quanta sit temporis huius utilitas? In pulsante pure oratione, uelut anime nuntio, non iam  paradisus, sed ianua regni Filii Dei potenter aperitur, quod querit ostenditur; petenti tribuitur. Hoc etiam tempore si ceca fuerit anima, illuminabitur: si infirma, sanatur: si pauper, ditatur: si nuda, uestitur: si debilis, confortatur: si nutans, constans efficitur: si cuiuscumque rei dubia, certificabitur si ab amore Dei frigida, sancti amoris uaporibus inflammatur: si insipiens et stulta fuerit, super omnes 788 docentes se, sapiens et docta erit. Hoc etiam tempore gustatur et uidetur quam suauis est Dominus . Est etiam tempus otii spiritualis, quod est fomentum et exercitatio omnium sanctorum laborum: quia cum illud, pro quo laboratur, licet modicum, hoc tamen in tempore suauiter degustatur, laboris incendium tam dulciter  quam fortiter inflammatur. Quid plura? Hec etiam omnium tribulationum finis erit, et omnis uirtutis fortitudo. Hoc tempore perfecte orationis merito omnes inimici uiriliter subiugantur, ut uirtus eorum ad nichilum redigatur. uirtutes uero per gratiam sancti Spiritus augentur, et firmissime roborantur. Hoc etiam tempore, que putanda et resecanda sunt in mente, ostenduntur, et in moribus, ut per confessionem postea amputentur. Imo tunc etiam aqua lacrymarum maculosa mundantur, et superflua sacre contritionis uomere omnimodo euelluntur. Nonnunquam etiam cum cultorem uinee uiderit iehsu ad huiusmodi opera circumspectum, descendit et ipse in uineam suam, et incipit laborantem  adiuuare, nociua euellere, superflua destruere et dissipare. Deinde etiam incipit humilia exaltare, utilia plantare, arida rigare, necessaria edificare; et, ut dixi, tenebrosa illuminare, et abscondita in palam producere. Et, ut breuiter dicam, omnia sic reformare incipiet, ut in illa uinea nil tortuosum ualeat inueniri. O uere beata uinea, in quam tu uel semel descendisti cum tanta plenitudine gratiarum, o bone Iesu! Quia nunquam eius cultorem interna gaudia inexpertum dicam, qui uel semel tanto hospite, imo collaboratore, feliciter meruit gloriari. Nequaquam deinceps erit indoctus, qui talem ac tantum habere meruit instructorem. Quid enim ille nesciuit, cuius sapientie non est numerus? O  quanta ex isto discere poterat, qui socius sui laboris erat!

3. Sed numquid recedente Iesu, uinea uindemiabitur ab inimico? Dico quod non; si tamen iehsu per se recesserit, et non a cultore uinee fugatus fuerit. Quia credo potius expertum Iesu tam suauem presentiam, illum tanto in ipso amoris igne exarsisse, quod ipsum non dimisit, quin ei benedixerit, et custodes angelos uinee adiunxerit, et se promiserit subito reuersurum. Dico etiam hunc ad omnia esse promptum et sollicitum, per que Iesu presentia possit quantocius promereri. Sic nempe est uigil ad custodiam; fit in oratione deuotus, fit fortis patientia, fit humiliter omnium pedibus prouolutus, fit sollicitus se omnibus subiicere, ut uix  uel minimum opus pretereat eum, cuius non fuerit coadiutor; fit feruidus caritate, fit obsequiosus hominibus et indefessus ob amorem Iesu, ut sponsa Iesu merito possit et debeat appellari. O quoties hunc credis Iesum sanctissimis desideriis reuocare, pura et continua oratione uociferari post Iesum, et dicere: Reuertere, dilecte mi?  Nonnunquam inuenies huiusmodi sanctissima desideria foribus regni assistere pulsantia et dicentia: uolumus uidere Iesum . Nec mirum, expediuntur sine mora. His enim ostiarius aperit; quia scit Iesum sic uelle, et quia noscit ex frequentia. Intrant, procedunt, paupertate et humilitate, uelut indumentis pretiosissimis adornata; ad thronum Fili Deii ueniunt, stant, reuerentur et dicunt: O  Domine Iesu, dixisti, Quia modicum et non uidebitis me: et iterum modicum et uidebitis me. Sed hoc est uere longum et graue modicum anime desideranti te. Dixisti etiam, quia uado et uenio ad uos. Quando uenies ad nos? O bone Iesu, lectum ornauimus, flores floribus accumulauimus: et que a nobis preparari poterant, sunt parata, et sponsa moram absentie tue diutius ferre non potest; quia languet amore et desiderio te uidendi. O uere beati nuntii, qui coram oculis inspectantis secreta cordium tam bonum de uestra domina nuntium perhibetis. Et quibus ob eius reuerentiam tante glorie patet accessus, et gratanter a Iesu recipiuntur, et de torrente uoluptatis tante potantur. Et postea dicit eis  iehsu Iterum ueniam ad uos ; dans clenodia  que et sibi reseruent, et sponse deferant. Precurrunt gaudentes sponse nuntii, et gestu mirabili: ut si eos currentes uideres, omnino ebrios reputares; sicut uere sunt, sed non a 789 uino, sed ab ubertate domus illius inebriati, curiam celestem totam suis clamoribus commouent; a cherubim et seraphim usque ad nouissimos ordines angelorum. Dicens iehsu ad sponsam . . . . . Accingimini, et estote parati, ut pariter ueniatis ad sponsam. ueniunt stupore repleti; et adhuc de his que uiderant, admiratione suspensi, enarre incipiunt quam gratanter sint recepti, et dicunt, Quia uidimus mirabilia hodie :  et omnino ineffabilia, que nobis considerantibus hesit ratio, hebuit intellectus.

4. Et uere sicut audiuimus sic uidimus : et plura horum. Audiuimus quidem gloriosa dicta de ciuitate Dei , et eius inhabitatoribus; sed ualde gloriosiora et laudabiliora uidimus ciuitatis ad quam ieramus. Muri et platee ex auro purissimo, et turres eius gemmis edificate, et omnes lapides eius desiderabiles, propugnacula eius ex lapide iaspide; fundata est in sapphiris, et porte eius nitent margaritis, et omnis circuitus muri eius ex smaragdo et lapide pretioso. Omnes inhabitatores letissimi et iucundi: quia letitia sempiterna super capita eorum; gaudium et exsultationem obtinebunt. Non erit ibi mors, neque luctus,  neque clamor, neque languor; sed nec senium, nec fraus, nec terror hostium; sed una uox letantium, et unus ardor cordium: o quam securus! Quia sedent omnes in pulchritudine pacis, et in tabernaculis fiducie, et requie opulenta . O opulenta, opulentia multa nimis, eternitas! Quidquid delectat, ad nutum adest; quidquid contristat, procul abest. Ibi sonant iugiter organa sanctorum; ibi dulcis symphonia resonat musicorum; ibi angeli et archangeli hymnum Deo decantant ante thronum Dei. Ipse enim Deus populo suo est, ibi sertum exsultationis et corona letitie. Ipse eorum merces; ipse pastor et pascua. Ibi pascuntur, nec fastidiunt. Eructatur eis omnis iucunditas. Ipse omnis suauitas, omnis libertas; et, ut breuiter dicam, est eis  omnia in omnibus. O quam dulcia coram eo resonant cantica canticorum! Auditur hinc et inde: Magnus Dominus et laudabilis nimis . Et, ut dicam breuius, non est ibi locus, ubi non cantetur canticum letitie, et per omnes uicos eius ab uniuersis dicitur laus, honor et gloria, et benedictio et omnis gratiarum actio Deo nostro in secula seculorum. Amen . Hoc uidimus et loquimur, non ut que uelut in parabolis, sed que in ueritate sunt. Que nec oculi uidere, nec aures audire, nec unquam in corda hominum ascendere potuerunt .

5. Nuntiis sic cum sponsa de sponsi gloria dulciter confabulantibus et eius aduentum nuntiantibus;  aduenit quidam ignis diuinus, qui faciem sponsi consueuit precedere; qui tenebrosa illuminat, frigida inflammat, et tepidis pristinum calorem restituit, et uiam ad corpus parat, peccati uel modicam rubiginem, si qua est, omnimodo exurendo. Gloriosus igitur sponsus, de sublimi regni solio descendens, humiliter ad sponsam accelerat. Omni laude plus laudabilis, Regina celorum, mater sponsi in uestitu deaurato uirginum, uarietate uelut gemmis lucidissimis adornata, comes itineris Filii sui esse dignatur. His Michel archangelus cum multitudine celestis exercitus laudans et exsultans occurrit. O quam dulcis laudantium sponsum, congratulantium sponse, perstrepit melodia! Sponsam non latet, Pergit et ipsa in occursum sponsi cum suis decantans  alacriter: ueniat dilectus meus in hortum meum . Intrat sponsus sponse cubiculum, et cum quanta gloria intrat et gratia, quis poterit explicare? O quam floridum inuenit operum bonorum et sanctarum meditationum floribus conspersum! cenat iam hec sancta anima cum dilecto. O felix conuiuium, ubi Dominus mense est conuiuium et conuiua; cui non desunt splendida ministeria Angelorum! Relinquam expertis de hoc loqui conuiuio. Claues suorum thesaurorum sponsum quis dubitet attulisse? Ut quem sponsa plus appetit, aperiat sine mora, ut ipsa confidenter introiens sine metu quem uelit accipiat; et prout uelit sine defectu fruatur, et sine fastidio, et que plura attulerit, nec loqui ualeo, nec forte scio.

 6. Audisti quidem, cor meum, inexperta et omnino incognita: sed scias sponsam iam frui Dilecti cupitis amplexibus. Audistis, inquam, cor meum hec omnia: sed uere 790 pudeat te, et super eo peniteas, quod hoc pretiosum tempus sic omnino inutiliter preteristi. Hoc quoties in die pugne et imbecillum hostes repererunt? Duritia frigoris tui te fugere non sinebat. Et hoc quare? Quia tempus quo armari contra hostes, illuminari in tenebris, uestiri in frigore debueras, neglexisti. Quid plura? Succubuisti, incuruatus es, et porte tue destructe, et uectes tui confracti; et ascenderunt hostes in te, et miserunt manus ad omnia desiderabilia tua. Heu, quoties in mediis tenebris lumen tuum iam non obscuratum, sed certe omnino exstinctum erat in tabernaculo  tuo! Quia torpore grauatus lignis ligna, id est opera bona operibus adiicere desisti. Et est impletum in te quod dicitur: Auferatur a nuptiis lux sua , ad suaue et beatum incendium; quod semel accensum semper desiderat. Et quam beatus est, qui post hunc ignem amoris Iesu uel semel accensum in se senserit! continuis ipsum ne exstinguatur bonis operibus fouere non desinit, quia uere eis deficientibus ignis subtraheretur. O cor miserabile et despectum! si uiam ambulasses mandatorum Dei ab eo tempore, quo primum cepisti, et non prosperitate seductum, nec confractum aduersitate sepe fuisses, nec fabulationes iniquorum in uia te tenentium audisses; poteras plura  horum que audistis expertum fuisse, et esse semita Regis angelorum: iam non esses spelunca latronum. Posses etiam iam esse uas dignum celestium thesaurorum semper in te recondita [fort. reconditorum], stipatum ac munitum multis millibus angelorum.

7. Sed duplex fuisti animo, et inconstans in omnibus uiis tuis : idcirco uideo te adhuc positum in medio infernalium ministrorum. O uere stultum cor meum, quod sic abundanter possis celestibus et eternis perfrui, quod tam bestialiter terrenis et caducis niteris inuolui, que mentem tuam occupauerunt tempore orationis. Si te pulchritudo creature transitorie occupat et seculi huius diuitie fallaces; quare non potius eterni Creatoris pulchritudo et gloria regni celestis sine fine mansura? Signum  pro certo est, quod Creatorem tuum non diligis, qui amorem creature eius amori preponis. Si dicis quia utrumque diligis, mentiris; quia amicus huius seculi, inimicus Dei constituitur . Si quando ad orandum uenis, et affers forte unguentum contritionis, ut unguas pedes Iesu, musce morientes uenientes continuo perdunt suauitatem unguenti . Si quid boni facere et mala dimittere cogitasti, in momento his contraria facere non uereris.

8. Restat igitur, ut si qua bona iehsu tibi facere proposuerat, horum effectu similiter frauderis et tu. Imo sepe cum gratiam dedit, non aliud fecit quam qui merces congregauit, et misit eas in sacculum pertusum . Quia sicut ille tempore necessitatis  nil reperit, sic iehsu cum laudaretur pro beneficiis impensis a suis amatoribus, nichil a te laudis omnino recepit; sed omnia eius beneficia perierunt apud te, laude et gratiarum actione frustrata. Heu, quoties tempore laudis potuit tibi dicere iehsu: Domus mea domus orationis uocabitur, tu autem fecisti illam speluncam latronum ; et rursus: Auferte ista hinc, et nolite facere domum Patris mei domum negotiationis ; et iterum: Hic populus labiis me honorat, cor autem eorum longe distat a me . Quoties ergo maledictio super te uenit illa qua dicitur: Maledictus homo qui facit opus Dei negligenter!  Hec omnia ueniunt super te, qui uocem eius non audisti, qui dixit: Indicabo tibi, homo, quid sit bonum, aut quid requiratur a te; facere iudicium, et iustitiam, et sollicitum ambulare cum Deo tuo . In te omnino uideo impletum illud propheticum: Prauum est cor hominis et inscrutabile . Nonnunquam cum Dominus iehsu foribus tuis pulsans adfuit et clamans, quia tempus putationis aduenit , ut surgeres et ires ad uineam cum ceteris sponsis, uel forte ut surgeres et orares, ne intrares in tentationem : tu certe, ut sopitus gubernator, in medio mari dormisti: et quemadmodum ille cuius tempora clauo sunt perforata , uel omnino exieras sine dubio uelut Dina , uel, ut plus  dicam, ad secularia negotia disponenda. O quoties tempore laudis et orationis castra uallabas, principum munitiones aliis construxisti, et solus expugnabas castra stans in oratione, que principes expugnare non poterant cum omni exercitu militari! Dic, queso, mihi dum 791 aliis castra construxeras, cui castrum tuum custodiendum reliqueras, iam circumdatum principibus tenebrarum? Nequaquam suum reliquerat qui dicebat: Super custodiam meam ego stabo, et figam gradum meum super munitionem meam, et audiam quid dicatur mihi, et quid respondeam ad arguentem me . uel putabas uineas alienas non studio caritatis, sed uane suspicionis, festucam de oculis aliorum uolens eiicere in oculo tuo trabe relicta . Rediisti quandoque, sed sero; imo redire omnino ad tuam uineam, proh dolor! aliquando nesciuisti: tandem eam laborare intrasti. Sed quid acciderat? Hostes ascenderunt, maceriam dissipauerunt, uineam uindemiauerunt, ita ut uix paucos racemos in ea reliquissent: uepres et spine ascenderant super eam  ut si qua reliqua fuissent ab hostibus, ab his suffocata uiderentur omnia.

9. Hec omnia pessima cauere poteras, si cum sponso iuisses ad uineas. Denique non dixit, Ite; sed, Eamus. Iuerunt alie, et quanta eis in eundo erat utilitas audisti. Ille ergo iucunde et lete, et certe multum fructifere tempus gratie uisitationis exspectabant; quia fructus, quibus sponsum pascant, habent sponse gratissimos. In te autem quid aliud,  nisi labruscas inuenit? Certe nisi te corrigas, tremens pauidum tempus Iudicis exspectabis. Timeo quod sepius de te dicat iehsu: Utinam esses frigidus uel calidus, sed quia tepidus es, incipiam te euomere . Certe quia sepe otia sectaris, uel si aliquando legisti, plus pro eo, ut alios doceres, quam te corrigeres, fecisti. O uere magister erroris, qui nunquam fuisti discipulus ueritatis, cur alios doces, et teipsum non instruis? O certe iniquum studium, quod plus uis balbutire lingua, quam corde seruare et opere exhibere! O uere ideo nunquam sapientiam attigisti! Audi quod arcus tuus in manu tua debeat instaurari : quia cepit iehsu facere et docere . O cor meum, audisti multas tuas miserias, et certe propria mala  quam plurima frequenter euenire uidisti. Timeo tamen plura horum illum inuenire, cum Ierusalem scrutabitur in lucernis . Hec est uia per quam hactenus ambulasti: sed consulo tibi ut una mecum uadas ad sponsam Iesu, et discamus ab ea sapientiam, quia uiam Dei ipsa ambulat, et hanc discamus ab ea imitatores eius effecti.

10. uideamus primo uiam eius actiuam, et imitemur, ut per eius merita etiam contemplatiuam adeamus. uideamus quam uiriliter corpus suum castiget, et in seruitutem redigat , et ad omnia que desiderat spiritum deseruire compellat. O quantum actionibus robur! omnibus obsequiosa, et nulli omnino onerosa, fraternis semper necessitatibus  miserata, non attendit, in quo quis egeat, uel debeat adiuuari, sed in quo quis possit adiuuari. Quantumcunque manus eius indefessa, fecunda est semper in opere, et prior et posterior. Si nec manum potest apponere, apponit saltem uel digitum. Si nec digitum, ipso affectu paratissimam admittere se omne demonstrat, propterea negligit propria ut expleat aliena. Imo quanto plus communia, tanto sibi iudicat esse singularia: ita ut nunquam suis ipsam attendentem uideas, quousque uel minimum caritatis opus, uel pietatis fuerit adimplendum. Opus sic uile, sic humile non estimat, nec paruum, nec magnum, quod ipsam ob amorem sponsi pigeat adimplere, semper illud meditans, quod iehsu non ministrari uenerat, sed ministrare: nec non et illud,  Qui maior uoluerit esse inter uos, sit omnium uestrum seruus . Quis infirmatur, et ipsa non compatitur?  quis dolet, et ipsa non condolet? Certe flet cum flentibus, et gaudet cum gaudentibus . Laborat similiter, et non lassescit; sustinet similiter et non gemit. Aliquando sub onere dolet, et non sentit. Deridetur, et non aduertit. uere enim est sibi facta tanquam uas perditum , ut omnium necessitatibus presto semper occurrat.

11. O sancta et mira caritas, que amarum conuertit in dulce, durum in lene, et asperum in suaue: quam etiam delectat! O quam pius aspectus, quam grata facies! oculi pudici et semper terre inherentes, nec certe curiosi ad uidendas negligentias  aliorum: imo si aliquod malum grande aliorum uideret, pudicissimum eius cor credere malum nullo modo consentiret: imo si opus non posset euidentia, intentione omnino excusaret, et pauca, 792 pudica, sancta semper eius eloquia. Iesum meditatur, Iesum loquitur, et Iesum opere imitatur. O quam sero, ut de detractoribus, mendacibus et impudicis taceam, seculare ex eius ore uerbum possis audire! Risus eius semper modestus, incessus humilis: nil aliud est quod cupiat, quam ut Iesu placeat. Tanta denique sensuum exteriorum et interiorum custodia est, ne in cor aliquid ueniat, quod possessorem eius offendat. O quanta in ea uiget uirtus patientie! nam quo plus in tribulationibus et incommodis quatitur, eo insuperabilior inuenitur. Credo  nunquam eius patientiam, ut de uerbis taceam, sed nec uerberibus, foris uel intus debere aliquatenus perturbari. Reprehendi et argui plus sibi placet, quam laudari. O quam pacifica que, cum his qui pacem sepius a cordibus aliorum nituntur tollere et a suo etiam, semper corde et opere pacem seruat! Foris operantem sponsam mira uidimus, et inenarrabilia operari: quid erit si eius interiora uiderimus? Oremus sponsum, ut ad sponsam liceat introire: quid credis hanc estuantem laboribus, cum tempus quietis aduenerit, et ipsa sub umbra arboris et crucis Iesu descenderit, consolationes recipere?

12. O quanta reuerentia laudibus sponsi in eius presentia uacabit, que foris bonis actibus ipsum  est ardentius insecuta! Cogitat certe quod ore loquitur, corde reuoluere; nec iam erit ibi dimidia, sed sicut presens est corpore, sic erit et corde: sensus omnes iubentur ingredi, amoueri extranea, et claudi cubiculum, ut securi et solliciti simul insistant laudibus Iesu. Cor, omnibus spretis, solum dirigitur in Iesum; lingua laudat, placat, orat, Iesum inuitat: omnes sensus aliquando similiter ibi sunt in multa reuerentia discipline. Post diem transactum in laude Iesu et bona operatione, tunc appropinquat requiei, sed primo adest tempus sollicitudinis. Intrat namque sponsa capitulum una cum suis, querit, uinea bene uel male fuerit custodita; et si forte maceriam eius dissipatam inuenerit, per [add. cuius] custodis negligentiam hoc euenerit, diligenter  inquirit, quod fructus uinee sit dissipatus. Quem cum inuenerit, siue sit uisus, uel gustus, auditus, odoratus, lingua, tactus uel gressus, acerrime reprehendit, uel corripit, mandans ut sollicitior sit de cetero ad custodiam. Et si forte quis eorum deprehenditur, qui negligens fuerit in laudibus Dei, uel in alio quocunque opere ad eum spectante, similiter et hic corripitur; et mandatur ut caueat in futurum.

13. Postea sponsa perquirit si lumen adsit, propter imminentes tenebras; si uestimenta, propter frigora; si auxilium, propter timores nocturnos. Si hec ad sufficiendum non adsunt omnia, quamuis tarde, mittit tamen adhuc nuntios, qui sponso nuntient horum defectum in sponse tabernaculo, et  orent eum, ut ipse solita clementia presto sit ad custodiam, quousque eo cooperante ipsa suis prouideat necessaria in futurum. Si autem prompta inuenit omnia, benedicit sponsum in donis suis, et deuota oratione effusa pro sua suique custodia, et omnibus ostiis cubiculi firmiter seratis, pergit ad secreta cubiculi: et quid ibi agat, nescio. Tamen si dignaretur iehsu, rogarem, ut saltem uelut sponse pedisequam, secreta cubiculi mihi cum ipsa subire liceret, ut plenius informaret. Sed quandiu sponsa sub umbra arboris, non dico sedebit, sed laborabit, licet ei ibi esse non sit utile, proteget tamen eam ab estu tentationum. Sed quando fructus eius comedet? Forte nunc tempus aduenit, ex quo nunc ingressa est secreta cubiculi. uidetur omnino necessarium:  diu sollicite laborauerat, et forte iam erat famelica. O bone Iesu, ut dapes eius cernam! Numquid forte cibus eius est, ut faciat uoluntatem tuam? Est utique, imo omnis laboris eius consolatio est ut nunquam uel modicum a tua uoluntate declinet. Hoc enim unicum sui laboris premium exoptat, ut liceat ei te solum diligere, tua sequi uestigia, tuis obedire mandatis, et a te nunquam in perpetuum separari. O bone Iesu, si amor tuus tantum delectat in stadio, quantum delectabit eam in brauio, cum tu sis letitia omnium beatorum? Adhuc non uidimus secreta thalami: o quis nos introducet, ut flores uideamus, quibus tanti Regis cubiculum debeat adornari? Numquid uiole que sunt in sponse thalamo,  non sunt 793 humilia initia tue natiuitatis, et illa lilia germinantia insignia tue carissime castitatis, et rose, quibus roseus fuit thalamus ille sanguis tue dulcissime passionis?

14. Utique adhuc sponse clenodia non uidimus: sed tamen non uidere licet. O si ingrediaris sponse cubiculum! mensam quamdam dignissimam ibi reperies, que est crux Domini nostri Iesu Christi. Et quidem in ea panis sanctissimus continens omne delectamentum, et omnem saporem suauitatis . Panis iste, quem dedit iehsu discipulis suis in cena, scilicet corpusculum suum, ab impiorum manibus sic misere contrectatum. Quis panem hunc uilem sponse poterit existimare, cum etiam eo pascatur multitudo spirituum beatorum? O uere beata  terra, que nobis hunc panem protulisti! Laudarem te libenter, sed quibus te laudibus efferam nescio; sed hunc gremio contulisti, quem celi et terra capere non poterant. Sit tuum nomen laudabile in secula seculorum. Amen.

15. O quam dulcem potum ante sponsam reperies, sanguinem Iesu fusum de corpore, sic recentem ac si heri sit fusus uel hodie. Numquid pane solum uel potu erit contenta? Nequaquam: sed habebit alia fercula pretiosa; flagellum, et spineum diadema, clauos et lanceam sponsi: et certe panniculi, quibus puer erat inuolutus, quibus fuit reclinatus in presepio, non ei deerunt. His quidem ipsa pascitur: et his ferculis confortata, omnibus fortior redditur inimicis. His delectata fit grata dilecto. His  semper occupata fit socia angelorum. Nec tibi utcunque appareant uilia; sed scias ea dulciora super mel et fauum, et gratiora super aurum et topazion. Humilitatem in sponsa tibi non laudauerim: tamen scias ei non deesse. Quia nisi super humilitatis stabile fundamentum, laudabilis huiusmodi, quam uidisti, stare non posset uirtutum fabrica spiritualis. Nemo credat hanc sponsam aliquando a sponso derelinqui sine custodia. Imo sciat, quod lectulum Iesu sexaginta fortes ambiunt, de fortissimis Isrel , qui tota die ac nocte non tacebunt  laudare: uel, si magis placet, dicam eam muro constantie circumdatam, propugnaculis patientie edificatam, et super muros eius angelorum custodiam; turrim in medio castri excelsam,  firmam et pulcherrimam, quam dicam non immerito caritatis: super ipsam sponsa manet iugiter, et nonnunquam sponsus cum ea, ut pericula a remotis prospiciens, adiutorio sponsi ea ualeat tutius euitare.

16. O cor meum, sponsam Iesu tibi utcunque depinxi: certe prout in dulcedine sua pauperi dedit Deus; suadens tibi in Domino, ut deuotius eam imiteris: quod si feceris et sub umbra sepe dicte arboris sederis studiose, maiora horum experieris et tu. Et si hec omnia quantocius non ualeas comprehendere, tria tibi precipue suadeo. Primo, ut magnitudinem omnino caueas. Secundo, ut humilem Iesum humiliter sequaris. Tertio, ut caritatem citius  apprehendas. Non timeas, non diu sedebis , quin fructus huius arboris apprehendas. Caue ne te uerba hec inaniter pertranseant quemadmodum multa uerba ipsius Iesu te admonentis: uidelicet ut ipsum diligas tota anima, toto corde, ex omnibus uiribus , et ut renuntiares omnibus que possides , et abnegares temetipsum, et tolleres crucem tuam, et humiliter sequereris ipsum , ut tandem coheres eius fieres . Quia ipse ait: Qui aliorum uoluerit esse primus, ut hic omnium seruus sit et minister: quemadmodum ipse non ministrari uenit, sed ministrare . Hec et multa his similia usque ad hunc diem aure surda preteristi. quia amor tuus ad  plura distentus Iesum nullatenus querit comprehendere; imo si millies totus in Christum Iesum directus fuisset, eius amoris merita utcunque nullatenus attigisset. Et si dilexisti ipsum Iesum parumper, non tamen totis uiribus; quia ipse in omnibus et super omnia diligendus. Sic etiam aliquibus renuntiasti, non tamen omnibus, quandiu uoluntas in te uim obtinet.

17. O si pensares quantorum malorum auctrix tua tibi fuisset uoluntas! certe uideres quod omnis peccati, omnis miserie, et omnis distantie, et omnis guerre inter Deum et te, ipsa tibi causa fuisset. Semper ipsa uoluntatem Domini impugnabat, et, heu, sepissime expugnabat, et omnia mala ad te intrabant cum ipsa. Numquid omnibus 794 renuntiasti,  qui omnium radicem sic fortiter possedisti? Nulla sane uirtus uel salus radices suas mittet  in te, quousque hec uitiosissima peccatorum radix omnino non fuerit exstirpata. Noli ergo auditor obliuiosus esse: sed die ac nocte legito passionem Iesu, et in omnibus actibus sponsam Iesu imitare, tollens crucem tuam, et ad imitationem eius una cum ipsa currens ardenti desiderio fortiter post Iesum: ora, flagita, supplica, ut hec tua damnosa et perniciosa uoluntas tollatur a te, et clama, et dic: Fiat uoluntas tua, Domine Iesu, sancta, et bene placens, et perfecta, sicut in celo ; sic et in me misero, qui sum terra et cinis: quousque omnem suam uoluntatem in me perficiat sponsus Ecclesie iehsu Christus, qui est omni laude plus laudabilis; ut sicut ipse est unum cum Patre, sic consummatum in se uinculo caritatis unum esse  faciat, sic ut minime ab eius uoluntate deuiem per infinita secula seculorum. Amen.





FORMULA HONESTAE uITAE. 





[NOTA.]

In codice Cisterciensi exstat cum hac epigraphe: Formula honeste uite, data a S. Bernardo, sicut creditur. Eidem etiam in manuscripto codice Ecclesie Parisiensis tribuitur, sed perperam.

 1. Petis a me, frater carissime, quod necdum a suo prouisore audiui aliquem petiisse. uerumtamen quia id instanter tua deposcit deuotio, cui iuste et rationabiliter petenti aliquid in Christi nomine negare non ualeo; Formulam honeste uite breui tibi sermone depingam: quam si in Christi amore uel dilectione exardescens perseueranter seruaueris, uitam procul dubio consequeris eternam. Ut ergo ab interiori homine ad exteriorem sermo procedat, ita circa tui puritatem cordis te indesinenter studere oportet, quo totius puritatis amator Deus ibi sedem tanquam in celo sibi collocare dignetur, iuxta illud: Celum mihi sedes est , et: Anima iusti sedes est sapientie . Necesse est igitur uigilanter intendas cogitationes tuas  ad bonum semper et honestum dirigere, ut uidelicet cogitare uel meditari coram Deo pertimescas, quod in presentia hominum dicere uel facere merito erubesceres; sciens quod sicut per uerba uel facta innotescimus homini, sic nimirum per cogitationes cuncta scrutanti spiritui; quia quod agunt hominibus dicta, eadem Deo cogitationes. Deus enim nouit cogitationes hominum, quia uane sunt . Et sicut nulla est ei inuisibilis creatura, sic omnino nichil potest cogitari quod eum lateat. uiuus est enim sermo Dei et efficax, et penetrabilior omni gladio ancipiti, pertingens usque ad diuisionem anime ac spiritus, compagum quoque ac medullarum, et discretor cogitationum cordis .

2. Sit tibi quoque iehsu semper in corde, et nunquam imago crucifixi ab animo tuo recedat. Hic tibi sit cibus et potus, dulcedo et consolatio tua, mel tuum et desiderium tuum, lectio tua et meditatio  tua, oratio et contemplatio tua, uita, mors et resurrectio tua. Semper cogita illum, nunc positum in presepio, et pannis inuolutum, modo in templo Patri a parentibus presentatum, nunc fugientem in Aegyptum; ibi diu in extrema paupertate et indigentia commorantem, et inde maximo cum labore redeuntem: modo in templo audientem doctores et interrogantem, qui docet hominem scientiam, et postea parentibus subditum, cui iure omnis creatura subditur; deinde esurientem in deserto et sitientem, qui est panis uite, et fons sapientie , et qui pascitur inter lilia , et implet omne animal benedictione : modo fatigatum ex itinere, sedere sic supra fontem, cum muliercula sola solum loquentem, totius  mundi statum regentem; postea factum in agonia prolixius orantem, et omnia omnibus sufficienter administrantem. Ab angelo etiam ipsum, qui est dulcedo et consolatio Angelorum et hominum, consolationem nichilominus recipientem: aut ad columnam illum, qui totius est orbis sustentamentum, ligatum et flagellatum: ipsum, qui est Angelorum splendor, sputis illitum, palmis in facie percussum, spinis coronatum, opprobriis saturatum: ad ultimum cum iniquis deputatum, et pro te in cruce pendentem et morientem, atque spiritum suum in manus Patris commendantem. Sic nimirum erit fasciculus myrrhe dilectus tuus, sic inter ubera tua 795 commorabitur . Sic de omnibus anxietatibus et amaritudinibus Domini tui quasi quemdam fasciculum colligas, ut amarum poculum lacrymarum tibi conficias. Quod si quando ardentissimo Christi amore succensus, uolueris cum Apostolo iam illum cognoscere, et non secundum carnem  , leuabis parum mentis oculos ad uictoriam resurgentis, ad gloriam ascendentis ad gloriosam maiestatem in gloria Dei Patris sedentis atque regnantis, que sursum sunt sapiens, et que sursum sunt querens, ubi Christus est in dextera Dei sedens . Nec tamen ibi longam facies moram, ne forte, si diutius scrutator maiestatis fueris, obruaris a gloria .

3. Sane ante omnia te debere noueris omnem cordis elationem, iactantiam atque arrogantiam, quasi uenenatas aspides, fugere, sciens procul dubio, quia immundus est coram Deo omnis qui exaltat cor suum. Itaque neminem spernas, nemini noceas, nulli detrahas, et pro Christi amore omnibus prodesse coneris. In tantum etiam inferiorem ac  ceteris uiliorem te non solum ex intimo cordis affectu credas, uerum etiam non te dicas profecisse, sed nec te aliquid esse existimes, iuxta illud apostoli: Qui se aliquid esse existimat, cum nichil sit, ipse se seducit .

4. Sit preterea incessus tuus maturitate plenus, grauis et honestus: ut uidelicet non fractis gressibus ambules, aut scapulas dextrorsum, sinistrorsum uergendo, non erecta ceruice, non preminente pectore, seu etiam inclinato capite super humerum; que omnia aut leuitatem redolent, aut elationem ostentant, aut hypocrisim sapiunt. Incedens ergo, stans et sedens, faciem semper habeto deorsum, reuoluens in animo tuo quod puluis es, et in puluerem reuerteris: et cor sursum, ubi Christus est in dextera  Dei Patris sedens. Quaquauersum nulla curiositate, quin potius necessitate aspicias. Tristitiam autem, maxime in conuentu, dissimulare te decet, quamdam in facie hilaritatem pretendens: priuatim autem nunquam uultus in diuersa mutetur. Si quando coram aliis positus ridere alicuius rei causa fueris compulsus, ut assolet, non sit risus tuus excussus. Nam iuxta Sapientem: amictus corporis, et risus dentium [al. sales tui sint sine dente], et gressus hominis, enuntiant de illo . Tuis etiam interdum interpone gaudia curis.

5. Nunquam sis otiosus, quin aut legas, aut aliquid de sacris Scripturis mediteris; uel certe, quod melius est, rumines Psalmos; operando nichilominus  incessanter quod tibi fuerit iniunctum, ut semper te diabolus inueniat occupatum: multam enim malitiam docuit otiositas . Illas etiam scripturas libentius legas, que precipue erga Christum tuum magis inflammauerint intellectum. Intellige que dico. Dabit enim tibi Dominus in omnibus intellectum, si in sensu cogitaueris circumspectionem Dei. Cum oraueris, non impleas aures audientium singultibus et suspiriis, sed intente ora Deum in cubiculo cordis tui. Proderit tamen ad deuotionem compunctionemque obtinendam, si ita semotus fueris, ut puras manus ad Deum leuando, etiam tui ipsius uocem audire possis. Nonnunquam ad  subleuandum intentionem in celum prospicias, ut ubi sit cor tuum, ubi Christus est in dextera Dei sedens. Ab oratione iterum reuertaris ad lectionem: et iterum, lectio cum fastidium submouerit, ad orationem redeas.

6. Consortia iuuenum, et maxime illorum qui imberbes sunt, in quantum conuenienter poteris, deuita. Nunquam alicui oculos in faciem figas.

7. Sicut ad crucem, sic accedas ad cibum: id est nunquam uoluptate, sed necessitate pascaris; et fames, non sapor prouocet appetitum. Singularitatem fuge, et communitate esto contentus, sciens quia caro pascenda est, et exstinguenda sunt uitia. Si quando tibi aliquid superapponitur, tanquam diuinitus procuratum accipe illud, hoc tamen habens  in animo semper et uoluntate, ut alteri magis apponeretur.

8. Pone prouidentie tue modum, ne sapiens tibi uidearis. Semper et ubique atque in omnibus operibus time, ne forte excedas in aliquo. Hinc beatus Iob: uerebar, inquit, omnia opera mea, sciens quod non parceres delinquenti .

796 9. Cum ad stratum lassus deueneris, te honestissime iacendo componas, nec supinus iaceas, nec genua leuando, calcaneos iungas ad tibias. Quod si forte luxurie te pompa concusserit, recordare dilectum tuum positum super lectum doloris, et uniuersum stratum suum uersatum in infirmitate eius, hec dicens in corde tuo: Dominus meus pendet in patibulo, et ego uoluptati operam dabo? Sicque inuocato  nomine Saluatoris, ingeminando sepe nomen salutis, cessabit tandem, Deo succurrente, quassatio. Ruminantem Psalmos somnus te occupet, ut in somno somnies te dicere Psalmos.

10. Cum surrexeris ad uigilias, lauda Creatorem tuum ex omnibus uiribus tuis, et ad laudem Redemptoris tui exalta uocem tuam in fortitudine. Postremo purissimum semper erga Christum amorem habeto, et nichil preter ipsum nisi propter ipsum amare memento. Prolixius quam putaueram descripsi tibi que ipse agere nequeo, in te adimpleri desiderans, quod in me deesse cognosco; quia profectus tuus gaudium est meum et corona in Domine.


UTILE MONITUM DE CONSIDERATIONE MORTIS.

 Si quando affectus fueris tedio, iuxta lapidem, super quo lauantur corpora, te meditando compone, et diligenter cogita quo tractentur usu sepeliendi: nunc enim in integrum  , nunc in faciem uersantur. Quomodo nutat caput, cadunt brachia, rigent crura, iacent tibie: quomodo induantur, consuantur, deferantur humanda. Quomodo componantur in tumulo, quomodo puluere contegantur, quomodo uorentur a uermibus, quomodo quasi saccus putrefactus consumantur. Summaque tibi sit philosophia, meditatio mortis assidua. Hanc ubicumque fueris, et quocunque perrexeris, tecum porta, et in eternum non peccabis.


 BREuIA ET UTILISSIMA MONITA.

In omnibus cogitationibus, locutionibus siue actibus tuis, dic tibi: Itane ageres, si hanc scires pro certo nouissimam uite tue horam? Caue tibi, serue Dei, ne quos imitari non uis  damnare uidearis. Incertum est quo loco te mors exspectat: ideo tu eam omni loco exspecta. Cognosce teipsum: et tempus quod tibi ad agendam penitentiam, ad promerendam gloriam miseratio Conditoris indulsit, obserua. Sis hilaris dator,  petitor rarus, acceptor uerecundus. Sermo tibi in tempore sit aut serius [al. serus] aut nullus: aspectus tuus, aut officiosus, aut demissus et cohibitus intra se: oculus tuus sit in capite tuo . Risus tuus aut indicans lenitatem animi, aut prouocans, rarus tamen. Et ipse sit quidem eductus interdum, effusus nunquam. Sis autem tam modestus, ut non leuitatis habearis suspectus. Cunctis esto benignus, nemini blandus, paucis familiaris, omnibus equus, quod nobis Deus concedat. Amen.





INSTRUCTIO Quomodo homo possit in bono proficere et placere Deo. 

 Primo studeat, quantum potest, se uilissimum reputare et indignum beneficio Dei. Ipse sibi displiceat. Soli Deo placere cupiat. Ab aliis uelit uilis et non humilis reputari: et cum sit uilis ex se, Dei clementiam recognoscat, quod tam uilem hominem, et quasi promptum ad omne malum et tardum ad omne bonum dignatur sibi in seruum assumere, et quod maius est, in filium adoptare. Non ergo reputes magnum, quod Deo seruis: sed maximum reputa, quod ipse dignatur te in seruum assumere sibi. Secundo, ut de nichilo nisi de peccato, et ad peccatum inducente, et a bono retrahente doleat; imo de qualicunque tribulatione, iniuria et afflictione gaudeat. Instantissime inimicos diligat, et specialem orationem pro eis faciat. Deinde Deo copiosas laudes  referat de eo, et ad regratiandum de tanto beneficio insufficientem se recognoscat; quia quem Deus diligit, corripit et flagellat. Ipse enim tribulationes ad Deum nos ire compellunt. Tertio, ut de temporalibus nichil nisi stricte 797 propter necessitatem suam requirat, aut quocunque modo appetat, sed Christo domino in omni deiectione corporalis consolationis se corformari studeat: et hoc debet maximum reputare, quia Rex regum et Dominus dominantium Christus sic uilem seruum suis ornamentis non dedignatur induere, et sibi lutum fedum assimilare. Ideoque quanto uidet se ditiorem, et in pluribus corporis consolationibus abundare, tanto debet profundius et intimius contristari, cernens se eo magis a Christi similitudine elongatum. Quarto, ut  in his que indifferenter bona aut mala sunt, alterius potius, quam suam adimplere studeat uoluntatem: imo semper in exterioribus actibus se sibi studeat abnegare; aliorum beneplacita affectans, cum omni uigilantia omne licitum adimplere. Et sic circa omnes, maxime tamen circa suos superiores, studeat id ipsum obseruare. Quinto, ut nullum quantumcunque miserum despiciat: sed erga omnes materno moueatur affectu; ut sic omnibus compatiatur intime, sicut compateretur mater unico filio suo. Omnes eorum miserias reputet esse suas, et sicut sibimetipsi,  si tamen possit, subueniat. Omnes etiam pauperes ut patronos reuereri debet; quia ipsi sunt qui alios recipiunt in eterna tabernacula. Sextum est, ut nullum iudicet de peccato, cum ignoret quid in anima diuina operetur miseratio. Sed si aliquem per signa manifesta coniectarit esse peccatorem, prius de peccato illius doleat, ac si proprio corpori mors immineret. Recogitet quod pretiosior est anima que sic lethaliter uulneratur, quam omnia corpora totius uniuersi per se considerata. Et sicut corpus meum a morte, sic, imo multo magis deberem proximum cum omni diligentia custodire, et a peccato retrahere oratione, exhortatione, exemplo. Septimum est, ut bonum proximi diligat sicut suum: et sicut mater bonis filiis iucundatur, sic ipse in bonis  omnium iucundari debet, et maxime de his que spiritualia sunt, et ad spiritualia inductiua. Et sicut sua, aliorum bona procuret, et procurata studeat promouere: et semper plura bona de proximo credat, quam possit ipse intueri. Octauum est, ut nichil preter Deum diligat: ut in omnibus solus Deus sincere sine socio diligatur. Nec eum alliciat quantacunque sanctitas alicuius, aut beneficiorum immensitas, aut aliquem diligat amore singulari, sed amore omnium, scilicet caritate in Deum omnes referens: magis alioquin diligat meliorem. Potest tamen beneficia pro beneficiis rependere, et pro ipsis beneficiis orationes Deo offerre. Nonum est, ut quisquis quibuscunque negotiis implicetur, Deum in corde memoriter studeat habere: et semper honorem  Dei omnibus anteponat. Sed adhuc precipue nitatur, ut sic semper Deum presentem intelligat, ac si ipsum qui presens est, in sua essentia uideret: sicque eum timeat et reuereatur, et intenso amore in eum feratur, eoque pro ut potest in uia fruatur, et in ipso non in alio requiescat. Decimum est, ut si predicta assequi possit, esse hec Dei beneficia recognoscat. Debet etiam ceterorum beneficiorum secundum poterit reminisci. Primo, quia sua eum signauit imagine. Secundo, quod naturam eius assumpsit, et pro ipso Deus mori dignatus est. Tertio,  quod se prebet in cibum, et in futuro se prebebit in premium. Et quia nondum assecutus est in premium, in uia tamen aspiciat eum in patibulo; sicque  illi compatiatur, ac si omnia uulnera Christi in suo corpore sustineret: et de hoc precipue debet dolere, quia tot uidet frustrari beneficio hoc immenso.





uARIA ET BREuIA DOCUMENTA PIE SEU RELIGIOSE uIuENDI. 

 1. Si plene uis assequi quod intendis, duo sunt tibi necessaria. Primum est, ut subtrahas te ab omnibus transitoriis rebus et terrenis, ut nichil de eis cures, ac si non essent. Secundum, ut ita te des Deo, ut nichil dicas, uel facias, nisi quod credideris  firmiter placere Deo. Primum autem assequeris hoc modo. Omnibus modis quibus potes, te uilifica, te nichil reputando esse, sed credas omnes homines esse bonos, et meliores te, magisque placere Deo. Quecumque audis uel uides in religiosis 798 personis, puta bona intentione dici uel fieri, etiamsi contraria uideantur. Nam humana suspicio facile fallitur. Nulli displiceas. Nihil unquam de te loquaris quod laudem importet, quantumcunque sit familiaris ille cum quo loqueris: imo plus labora celare uirtutes quam uitia. De nullo prorsus sinistre loquaris, quantumcunque sit uerum uel manifestum, nisi in confessione, et hoc ubi non potest aliter manifestare peccatum tuum. Libentius accommoda aurem tuam, cum aliquis laudatur, quam cum uituperatur.  Cum loqueris, uerba tua sint rara, uera, ponderosa, et de Deo. Si secularis loquitur tecum, et uana proponit quam citius potes succide sermonem, et transferas te ad ea que Dei sunt. Quidquid contingat tibi uel alii quantumcunque coniuncto, non cures: et si est aduersum, non tristeris; si est prosperum, non leteris: sed totum nichil puta, et lauda Deum. Sollicitudinem adhibe quantam maximam potes, ut uilitati sedulus intendas. Fuge locutoria, quantum potes. Melius est enim silere quam loqui. Post Completorium non loquaris, quousque finita sit Missa sequentis diei, nisi causa maxima interuenerit. Cum uides aliquid quod tibi displicet, uide si hoc est in te, et abscinde: si uero uides aliquid quod tibi placet, uide si hoc est in te, et tene; si non est, assume:  et sic erunt tibi omnia in speculo. De nulla re murmures cum aliquo, nisi credideris prodesse, quantumcunque sit graue quod habes. Nunquam pertinaciter aliquid affirmes uel neges, sed sint tue affirmationes et negationes dubitationis sale condite. A cachinnis semper abstineas: rideas uero raro, et cum paucis prestes os tuum. Breuiter, in omnibus dictis tuis sic te habeas, ut sint ita que dubia dimittantur.

2. Secundum assequeris hoc modo. Orationibus cum magna deuotione intendas, et eas dicere labora horis debitis: et quod offers in oratione, reminiscaris in corde. Et, ut ea que legis confirmes, diligenter recogita, et eorum imagineris statum, in quorum memoria hec dixeris. Ista tria semper in mente  habeas, quid fuisti, quid es, et quid eris. Quid fuisti, quia sperma fetidum; quid es, quia uas stercorum; quid eris, quia esca uermium. Similiter imagineris eorum penas, qui sunt in inferno; et quod nunquam finientur, et pro quam modica delectatione  tanta mala patiuntur. Similiter imagineris gloriam paradisi, et quod nunquam finietur, et quam breuiter et cito acquiritur, et quantus luctus et dolor poterit esse illis qui pro parua re tantam gloriam amiserint. Cum habes aliquid quod tibi displicet, uel times habere; cogita quod si tu esses in inferno, et illud et quidquid nolles, haberes. Et cum habes aliquid quod tibi placet, uel optas habere; cogita quod si tu esses in paradiso, haberes illud, et quidquid uelles. Si autem in inferno esses, nec illud nec aliquid quod uelles haberes. Quandocunque est festum alicuius sancti, cogita de illo quanta sustinuit propter Deum, quia breuia: et qualia adeptus est, quia eterna. Similiter cogita quia transeunt bonorum tormenta, malorum gaudia. Hi cum istis tormentis adepti  sunt gloriam eternam; et isti ex indebitis gaudiis, eternam penam. Quandocunque te uincit acedia, accipias hoc scriptum, et imagineris hec omnia diligenter. Et cogita de tempore quod sic perdis, quod illi qui in inferno sunt, darent totum mundum, si haberent, pro eo. Cum habes aliquas tribulationes, cogita quod illi qui sunt in paradiso, carent eis. Similiter cum habes aliquas consolationes, cogita illos de inferno carere eis. Omni die cum uadis cubitum, examina diligenter quid cogitasti et quid dixisti in die, et quomodo utiliter tempus et spatium, quod datum est ad acquirendum uitam eternam, dispensasti. Et si bene transiuisti, lauda Deum; si male uel negligenter, lugeas, et sequenti die non differas confiteri. Si aliquid cogitasti, dixisti, uel fecisti quod  tuam conscientiam multum remordeat, non comedas antequam confitearis. Istud in fine pono, ut imagineris duas ciuitates: unam plenam omnibus tormentis, que est infernus; alteram plenam omni consolatione, que est paradisus. Et ad unam illarum oportet te currere. uide quid te possit trahere ad 799 malum, uel impedire a bono. Credo quod nichil inuenies. Certus sum quod si bene seruaueris ea que sunt hic, Spiritus sanctus habitabit in te, et perfecte docebit te facere omnia. Ergo bene serues ista, et nichil negligas. Et lege ea in septimana bis, scilicet in die Mercurii, et in die Sabbati: et ut inueneris te fecisse quod scriptum est, lauda Deum, qui est pius et misericors in secula seculorum. Amen.





ARNULFI MONACHI DE BeRIIS SPECULUM MONACHORUM. Auctorem indicauit R. P. Tissier in Bibliotheca Patrum Cisterciensium, tomo uI. 

 1. Si quis emendatioris uite desiderio tactus, cogitationum, locutionum, operumque suorum sollicitus explorator, uniuersos excessus suos corrigere nititur: in presentis pagine frequenti lectione et assidua meditatione, tanquam in speculo, interioris hominis sui faciem contempletur.

In primis ergo ex quo surgit ad uigilias, uite sue tempus per momenta singula debet monachus computare, et uidere semper ut bonum faciat, et malum caueat in omni opere suo, et hoc dicat sibi ipsi: Si modo moniturus esses, faceres istud?

Ad psalmodiam cor habeat; nisi fortassis ad aliquid sublimius rapiatur: sed etiam omnium, que ibi dicuntur, usque ad unam litteram se pro certo nouerit debitorem uel dicendi in choro suo, uel audiendi  in alio.

Ad interuallum debet stare ad orationem, uel corporis necessitati prouidere, ita tamen, ut uadens sibi dici nouerit: Sursum corda. Est autem spiritualis propositi detrimentum, si cogat infirmitas rigoris pristini aliquantulum relaxari.

Post lectionem est orandum: et si ad legendum accedat, non tam querat scientiam, quam saporem. Est autem Scriptura sacra puteus Iacob, ex quo hauriuntur aque que in oratione funduntur. Nec semper ad oratorium est eundum, sed in ipsa lectione poterit contemplari et orare.

Sacris altaribus, si sacerdos est, tanquam unus ex summis Angelis in spiritu totus assistat. Si minister, tanquam angelus Domino ministret.

 Cum aliis eat ad laborem: ubi consideret, non quid agat, sed propter quid uenerit. Cessante manu spiritus laboret uel orando, uel meditando, quamuis et in ipso labore idipsum facere teneatur.

Ad mensam non solum fauces cibum capiant; sed etiam aures hauriant uerbum Dei. Non enim debet totus manducare; sed sic occupetur cor ad uerbum Dei, ut sole fauces sumant cibum, aures uerbum. De hoc autem plurimum gaudeat, si ei uiliora quam aliis apponuntur. Nam reuera feliciores sunt, qui in parcitate sustinenda fuerint fortiores.

In gratiis agendis pro duobus sibi nouerit supplicandum: uel pro peccatis eorum quorum eleemosynis sustentatur; uel forsitan pro seipso, quia corpori  suo supra necessitatem indulserit.

Si uocatur ad colloquium; secundum Regulam  leniter, et sine risu, pauca  uerba et rationabilia loquatur: et antequam ea proferat, bis ad limam ueniant, quam semel ad linguam. Si cum seculari loquendum est, tunc maxime adhibeat custodiam ori suo, ut nichil proferat quod non edificet audientem.

Sic in cunctis se habeat, ut edificet uidentes: et nemo dubitet, cum uiderit eum uel audierit, quin uere sit monachus.

Post Completorium singulis diebus capitulum sibi teneat: et conuocatis cogitationibus suis, ponat rationem diligenter, quid ipso die cogitatione, locutione, uel opere deliquerit, publice, uel priuatim: per singulas noctes lectum suum lauans, hoc est singulis peccatis, lacrymis et doloribus purificatis diligenter de singulis computet; in crastino publice de  apertis; de occultis uero facturus confessionem secreto.

800 2. Que ut perfecta sit, tria debet habere: scilicet ut sit uoluntaria, nuda, et munda. uoluntaria, id est, ex propria deliberatione et proposito. Nuda, ut nude prout gessit confiteatur peccatum suum. Munda, ne peccatum suum predicet sicut Sodoma: sed plura et simplici intentione se accuset.

In capitulo, qui publice offendit, manifeste reuelet tanquam assistens iudici. In omnibus sic ibi loquatur, spondeat, uel proclamet, ut sermo eius interius uel exterius sit perunctus oleo caritatis.

A nemine qualecunque munus accipiat.

Neminem habeat familiarem.

 In omnibus fugiat singularitatis uel admirationis notam.

Loquens nichil dicat, unde multum eruditus multumue religiosus possit putari.

Ad interrogata paucis respondeat. Si de Scriptura uel moribus agatur, aurem paret, non linguam.

Cum loquitur, non studeat eloquentie: sed sermo eius sit potius rusticanus quam urbanus.

In omnibus agendis non studeat curialis uideri.

Salua honestate fugiat omnes homines in potestate positos, maxime seculares.

Sectetur communia, operationes, labores, lectiones, et ceteras obseruantias: in quibus non sit tanquam uitula Ephraim, docta diligere trituram ; id est, ad huiusmodi non consuetudine, sed deuotione trahatur.

Orationes que imperantur, primo loco habeat:  nec sibi blandiatur de priuatis orationibus suis, que in secundo loco ei habende sunt, cum in preceptis orationibus desidiosus fuerit.

Si autem familiaritas interdicitur hominum, quanto magis mulierum?

Sit facies communis cum ceteris, intus uero dies similis: hoc est, non nimia grauitate contracta, nec nimia locutione dissoluta, sed bona quadam mediocritate regatur; ut de sancto Martino legitur: »Faciem eius non suscitauit meror, nec leuigauit risus.« Erit enim prudentis anime thesaurum suum sollicite custodientis, more Moysi, cornutam uelare faciem: et quodam risu, qui tamen modestus sit, interioris gloriam hominis, et mentis grauitatem abscondere.

 Comparanda est dies instans diei preterite, ut ex eorum collatione suum deprehendere possit monachus uel profectum, uel defectum.

In omni actu uel cogitatu suo sibi Deum adesse memoretur; et omne tempus quo de ipso non cogitat, perdidisse se computet.

 Tedio affectus componat se meditando supra petram in qua lauantur mortui; et cogitet apud se quomodo tractantur ibi sepeliendi: nunc in tergum, nunc in faciem uersentur; quomodo nutet caput, cadant brachia, rigeant crura, tibie iaceant; quomodo induantur et consuantur, quomodo deferantur humandi, quomodo exponantur in tumulo, quomodo puluere contegantur, quomodo uorentur a uermibus, et quasi saccus putrefactus consumantur.

Summaque est philosophia, meditatio mortis assidua. Hanc, ubicunque perrexerit, secum portet; et in eternum non peccabit. Sit monachus quasi Melchisedech, sine patre, sine matre, sine genealogia; nec patrem sibi uocet super terram. Imo sic se existimet quasi ipse sit solus, et Deus.

 Ecce in primis habemus ordinem et modum uiuendi: remedium uero pollicetur assiduitas tenendi capitulum spirituale superius expressum. Semel ad minus in hebdomada confiteatur; ut ueniam mereatur de perpetratis, et maior ei detur gratia de uitandis malis. Amen.





ITEM, ALIA DOCUMENTA uITAE RELIGIOSAE.  *

 Quando surgendum est ad uigilias, preparandus est animus ad deuotionem; ita ut feruenter exsilias de lecto, et torpore discusso gratias diuine misericordie agas pro quiete indulta, pro custodia et protectione angelica.

801 Deinde, ueniens ad ecclesiam, pone manum super ostium, et dic: Exspectate hic, cogitationes male, intentiones et affectus cordis, et appetitus carnis. Tu autem, anima mea, intra in gaudium Domini Dei tui, ut uideas uoluntatem Domini, et uisites templum eius. Sicque ueniens ante crucem dic: »Adoramus te, Christe, et benedicimus tibi,« etc.

Deinde, quoties dixeris uersum in choro tuo, illum qui in choro altero dicitur, dicas silenter: et uersus singulos saltem aliquo pipere consperges,  meditatione scilicet aliqua spirituali; quia animum delicatum habes, et esce eius electe debent esse.

Et ne defigas oculos tuos longius ante te, quam protenditur proceritas corporis tui; quia hoc multum impedit uagationes animi. Et depinges ibi quasi resupinatum ante te Dominum in cruce, et nunc pro clauis, nunc pro spinis, nunc pro sputis, nunc pro lateris effossione suspirabis, et gratias ages.

Cum exeundum fuerit a choro, dices Domino: Adhuc habeo, Domine, priuatas laudes et benedictiones tibi dicere, quas scilicet nunc a publicis exiens cantabo tibi, et psallam in gloria mea.

Cum ad Missam uentum fuerit, suscipe inuitantem ad Missas priuatas, ac si panem Angelorum tibi delapsum de celo uideres.

 Si quem amouere uolentem intueberis, fuge, ac si fame deficienti e fauce buccellam panis auferre conaretur.

Cum ad capitulum ueneris, diligenter accipies armaturam Dei in galea prouidentie, in lorica patientie, in scuto mansuetudinis, quibus possis clamationes iustas uel iniustas elidere. Si peccasti, dic tantum: Emendabo. Si non, dic: Non memini. His nec amplius, nec minus aut clamoribus aut uerberibus a te extorqueatur.

Cogita cum accedis ad iudicium capituli, Deum et Priorem, Pilatum et Phariseos clamantes in eum, et milites uerberantes eum sine causa. Cogita capitulum durum sanctorum martyrum, cum starent ante reges et presides, cum pertinentiis suis, id est,  cum penis et tormentis que patiebantur. Cogita futurum capitulum tuum in morte coram Deo, cum millia demonum clamabunt contra te, et decies centena millia aduersum te: ut si quid hic tecum durius agitur, illorum consideratione leuigetur. Cogita quod ille qui clamat te, nouacula Dei est, et pilos uult tibi tollere deformes, ut speciosus fias. Cogita quod pitantia est de celo missa correctio.

Quicunque te clamauerit, eadem die munerabis eum obsequio quocunque, si potes, eo quod te a deformitate peccati releuare uoluerit.

Cum ad laborem ueneris, sic temperabis onus agendum, ut sollicitudo operis intentionem animi tui ab iis que Dei sunt non auertat.

Quando pausandum est, noli angulos consectari,  uel a ceteris semotus sedere; sed sint oculi tui ad fideles terre, ut sedeant tecum: et tu consede in medio doctorum. Quidam frater cum apud nos pausantibus ceteris solus longe sederet, grauissimo cepit carnis stimulo urgeri, audiuitque uocem dicentem sibi: uade ad castra. Et cum uenisset ubi ceteri erant, quieuit stimulus.

Cum ueneris ad refectionem, nec primus intrabis nec ultimus. Si non potes sumere que apponuntur, non ea permittas omnino mutari, sed uel modicum sume, ut comedisse uidearis. Si quis instet ut comedas, hoc tantum signo responde: Bonum est, multum est, factum est. Cogita quod multorum labore, infinitis nauigantium periculis, haleca, pisces, uel cetera tibi necessaria procurantur, ut carnis tue  desideriis satisfiat, et per singulas buccellas age gratias. Interim cogita Christum crucifixum exspectare gratias tuas, uel ad portam reliquias tuas pauperem prestolantem.

Abstinentiam omnino interdicto tibi ne facias, sed quotidie secundum mensuram comede.

Si per noctem illusio tibi acciderit, ne contristeris; sed in crastino confitere: et aliquo te inuitante ad Missam ut ministres, caute coram omnibus te excusa per signum, ut est consuetudinis, quatenus omnes illam tuam pollutionem intelligant. Fecit hoc aliquis apud nos etiam 802 nullo uocante ad Missas, ut magis erubesceret, et a tentatione carnis liberatus est, in tantum ut uix aliquid tale postmodum senserit, nec nisi semel, uel secundo per annum  pruritum huiusmodi patiebatur. Ex quo patet, quam uera sit sententia Dei dicentis, Ego glorificantes me glorificabo ; et: Omnis qui se humiliat, exaltabitur ; et: Humilibus dat gratiam .

Quando legendum est, conuersa facie ad ecclesiam, ante posito libro, utere soliloquio tuo, et ubicunque occurrerint Dei beneficia, dic, quid retribuam Domino pro omnibus que retribuit mihi?  Quantum debes, anima mea! et conuersus ad Angelos dic, uenite, audite, et narrabo, omnes qui timetis Deum, quanta fecit anime mee ; et ad ipsum deflectens oculos: uere, inquies,  Domine, misericordia tua magna est super me . Si autem sollicitante te in hunc modum corde, et pulsante ostium paradisi aliqua cogitatio maligna interstrepit, statim propone et dic: Cuius est imago hec et superscriptio , et audiens quod Cesaris est, hoc est principis mundi, scilicet diaboli, dic: Pecunia tua tecum sit in perditionem . Iam ostium clausum est, et Dominus hic Pascha manducat, non uacat mihi aperire tibi. Si autem adhuc steterit cogitatio mala, oppone illi signum crucis.

Sanctimonialis quedam apud nos in tanta ueneratione habuit signum crucis, ut cum efferenda esset ad tumulum, facies crucifixi uerteretur post eam in parte illa, per quam elata est; et sic caput imaginis  in partem illam intendens, perpetuo contra solitum sic permaneret. Alia reuelauit cuidam computruisse manus suas, sed pollicem non posse corrumpi, quo signum crucis sibi imprimere consueuerat.

Caue ne in tactu alicuius, uel consensu facias, uel tibi fieri permittas, unde te oporteat erubescere.

Colloquia priuata nec fugias, nec requiras: cogita tamen quod poma siluestria sunt.

Cum uideris aliquem in oratione, in lectione, in silentio, in patientia, in obedientia et similibus studiosum, gratias age Deo quod speculum tibi miserit, et non inuideas.

Cum aliquem turbatum uideris, gratias age quod nubes illa per te non transiit, et dic: Quid illa tentatio de me fecisset, si Deus permisisset? et non iudices  alienam imperfectionem, neque fodias parietem conscientie eius.

Cum aliquid rogaturus a Priore ueneris, prepara te ad repulsam semper: et si contigerit negari tibi quod postulas, dic apud te: Quid decebat asellum, nisi frenum et stimulus? Ego nichil proprie uindicare possum in domo ista, nisi cilicium in morte, et crucem in fossa: hec est hereditas mea; ita tamen ut modica gleba terre crucem cooperiat. Et hoc habebis in memoria, quando cubitum uadis.

Et cum sagum et coopertorium uideris, lectum tumulo comparans quasi sepeliendus intrabis. Si dormire poteris, bene est: si non potes, expertum est, quod si cogitando procures, dormies.

Absconde super omnia huiusmodi studia tua, et  dissimula apud alios meditationes tuas sanctas, quantum potes, et in omnibus obsequio sedulum te exhibe uniuersis.

Precipue estima lucra aliorum in obsequiis publicis et priuatis. Insuper paratus sis ad obediendum alacri animo et uultu.

Cogita monachum illum, Gerardum nomine, qui cum de Dei misericordia ultra modum desperaret, infirmatus ad mortem, iacuit per triduum oculis clausis in mentis excessu, et uisitatus ab abbate oculis apertis ait: Bona est obedientia. Ad tribunal Christi fui, animas sanctorum uidi, ipsumque facie ad faciem uidi dicentem mihi: Ecce locus tuus inter fratres tuos. Nullus tui Ordinis peribit, si Ordinem  amauerit: aut in morte purgabitur, aut in breui post mortem. Salui autem qui de Ordine tuo sunt, aut in ordine apostolorum, aut martyrum, aut confessorum sortem accipient. Et hec dicens, communione accepta decessit.

Ad omnia que insurgunt, disce remedium aliquod adhibere.

803 Cum torpore deprimeris, cogita quod hodie operari licet, cras forte non licebit.

Cum libidine pulsaris, cogita ignem eternum.

Si inobedientia te teneat, cogita quod quasi scelus idololatrie est nolle acquiescere.

Si impatientia uexaris, cogita quid pro te pertulit Christus.

Cum superbia tentat, cogita meliores; cum mala  uoluntas, cogita quam pro modico damnatur, qui pro sola uoluntate sine effectu operis reprobatur.

Cum uanitate pulsaris, cogita quia multa non feceris; et quo magis nunc occultaris, eo gloriosius in iudicio innotesces.

Cum de uigore corporis uel decore hilarescis, agnosce quam celeriter febre tenuissima tolli potest.

Cum te molestat religionis pondus, et discipline assiduitas, cogita illud beati Hieronymi: »Nullus labor durus, nullum tempus longum debet uideri, quo gloria eternitatis acquiritur.«

Illud, fili dulcis, tanquam demonium meridianum fuge pre aliis hostis antiqui astutiis, quod cauendum tibi summopere denuntio, ut ex eo tempore  quo religionem intraueris, nunquam cogitationem illam suscipias, foueas, aut ei credas, qua suggeritur te minus utilem in religione manere suscepta; et in alio statu, uel habitu magis tibi, uel aliis posse proficere. Nam si cordis aurem huiusmodi phantasiis inclinaueris, diuident et distendent animum tuum, ita ut nullum saporis spiritualis condimentum possis retinere: eritque cor tuum quasi uas confractum, quod omnem sapientiam non tenebit.  Indeque non solum tedium, sed horrorem desperationemque boni operis preconcepti imminere necesse est, dum animus tuus circa multas professiones, studiaque diuersa diuiditur.

Unde quidam Patrum in Collationibus: »Solent animi leues minimeque fundati, cum audierint quosdam in diuersis uirtutibus ac studiis bonis magnifice predicari, ita eorum laude succendi, ut eorum imitari statum protinus desiderent. At frustra; nam ex huiusmodi mutatione ac uarietate propositi, dispendium capiunt, non profectum; quia qui multa sequitur, nichil integre consequetur. Ideo hoc unicuique expediens est, ut secundum propositum quod elegit, et gratiam quam accepit, summo studio ac diligentia ad operis arrepti perfectionem  peruenire festinet: aliorum laudes amet, et admiretur uirtutes, ac nequaquam a sua, quam semel elegit, professione discedat. Multis namque uiis ad Deum tenditur: et ideo unusquisque uiam semel arreptam, irreuocabili cursus sui intentione conficiat, ut sit saltem aliqua professione perfectus .« Singulare autem contra omnia mala remedium est mortis memoria.





OCTO PUNCTA PERFECTIONIS ASSEQUENDAE. *

 1. Hec octo si bene excolueris, omnium uirtutum perfectionem et consummationem per gratiam Dei consequeris.

Primum, ut pure, integre peccata tua sepius confitearis, cum magno dolore et proposito non plus faciendi.

Secundum, ut non frangaris aduersitate uel tentatione: sed sta in iustitia, timore, et prepara animam tuam ad tentationem. Non enim est locus uel religio, qui uel que permittit hominem sine pugna militare et uiuere. Nam tota uita hominis militia est super terram: omnes etiam qui pie uiuere uolunt in Christo, persecutionem patientur. Permittit enim, teste beato Gregorio, Dominus electos suos lacerari detractionibus, ut in humilitate conseruentur.

 Tertium, ut non misceas te hominibus, nec interioribus nec exterioribus, in quantum potes bono modo: sed tene te solitarium sponso tuo Christo, et fuge rumores seculi, et uana ac secularia colloquia, que mentem distrahunt, et inquietam reddunt, et in pace esse non permittunt.

2. Quartum, omni tempore debes puritati cordis studere; 804 ut continue uidelicet uelut clausis sensibus carnalibus in temetipsum conuertaris, et cordis ostia a formis sensibilium et imaginibus terrenorum, quantum possibile est, habeas diligenter serata. Puritas namque cordis inter omnia exercitia  spiritualia est quodammodo tanquam finalis intentio, ac laborum omnium retributio, quam in hac uita miles Christi emeritus recipere consueuit, sibi uindicat principatum. Affectum tuum cum omni diligentia ab his omnibus, que libertatem ipsius impediri possent, et ab omni re possibilitatem habente alligandi et tenendi ipsum affectum ad inherendum comprime, iuxta illud legis Mosaice: Maneat unusquisque apud semetipsum, nullus egrediatur ostium domus sue die sabbati, et sabbatizabit populus . In semetipso namque esse, est dispersiones cordis sui, et affectiones ad unum, uerum et simplicissimum bonum recolligere, et collectas habere. Sabbatizare uero, est cor ab affectione carnali ipsum inficiente, et a curis mundanis ipsum  distrahente absolutum esse, et in pace cordis sui, tanquam in portu silentii, in amore et fruitione Conditoris suauiter quiescere.

Super omnia autem alia tibi semper sit principalis conatus, ut animum tuum semper sursum in contemplatione diuinorum eleuatum habeas, ut diuinis rebus ac Deo mens iugiter transferatur. Quidquid autem ab his diuersum est, quamuis magis uideantur, sicut corporis castigatio, ieiunium, uel uigilie, et similia uirtutis exercitia, quasi secundaria et inferiora iudicanda sunt; tantum expedientia, quantum ad cordis proficiunt puritatem. Inde est quod paucissimi iam ad ueram perfectionem perueniunt,  quia in mediis non multum proficuis tempus et uires expendunt, debita remedia negligunt et postponunt: tu autem cum ad finem intentum peruenire desideras, debes sine opere ad perpetuam cordis puritatem et mentis tranquillitatem anhelare, atque cor sursum iugiter ad Dominum habere. uerumtamen est quod nullus mortalium potest huic contemplationi iugiter inherere; sed id ideo dictum est, ut scias, ubi mentis intentionem debeas habere fixam, et ad quam destinationem semper anime tue reuoces intuitum: quam cum poterit obtinere mens, gaudeat; et a qua distractam se doleat atque suspiret, quotiescunque ab illo intuitu se deprehenderit separatam. Quod si querulosa uoce mihi obuiare uolueris, dicens te diu in eodem statu manere  non posse: noscere debes quod diuina uirtus plus potest facere, quam homo possit cogitare; et quod frequentia actus similem sibi habitum generare consueuit. Unde sepius contingit quod illud ad quod fortassis homo se in principio astrinxit cum quadam uiolentia et difficultate, postea faciliter operabitur, et tandem cum magna delectatione, dummodo non desistat.

3. Audi, fili mi, disciplinam patris mei. Attende diligenter illa uerba, et ea in corde tuo quasi in libro scribe. Noli emulari multitudinem eorum qui iam retro conuersi sunt post desideria cordis sui: in quibus deuotio tepuit, caritas refriguit, et deficit humilitas, obedientia est prostrata: qui placere hominibus cupiunt, honores querunt, uentri seruiunt:  qui supra modum diligunt munera sequuntur retributiones: qui in hoc mundo ipsum quod querunt pro mercede operis sui recipiunt, et in futuro uacui manebunt. Sed illos egregios flores sanctissimos patres, qui incomparabili flagrabant studio sanctitatis, attende, et eorum festines propositum simili studio et conuersatione suscipere, quemadmodum tibi iam propositum est. Siue igitur comedas, siue bibas, siue aliquid aliud facias, semper hec uox pii patris resonet in auribus tuis, admonentis et dicentis: Fili mi, ad cor tuum redeas, ab omnibus, quantum possibile est, teipsum abstrahendo, mentis oculum semper in puritate et tranquillitate custodias, intellectum a formis rerum infirmarum reseruando;  uoluntatis affectum a curis terrenorum penitus absoluas, summo bono, amore feruido, semper inherendo; memoriam quoque iugiter sursum eleuatam habeas per contemplationem diuinorum ad superna tendendo: ita ut tota anima tua cum omnibus potentiis suis et uiribus in Deum collecta, unus fiat spiritus cum eo, in quo summa perfectio uite cognoscitur 805 consistere. Hec igitur breuis uite tue formula tibi sit tradita, in qua si diligenter studueris, et fideliter effectui mancipare uolueris, beatus eris, et quodammodo eternam felicitatem in hoc fragili corpore inchoabis. Hec est, fili, salutis uia, quam tuus Arsenius ab angelo edoctus seruauit, et seruari suis discipulis mandauit: »Fuge, tace, quiesce.« Hec, inquam, sunt principia salutis.  Hec eterna sapientia ad discipulum. Item statim subinfertur: »Fons et origo omnium bonorum homini spirituali est, in cella iugiter commorari.«

4. Quintum, ut non contristeris uel leteris, aut solliciteris pro amicis et cognatis tuis; sed committe eos Deo, et spirituale subsidium, scilicet orationum tuarum suffragia, eis impende: te autem mundo crucifixum reputa et mundum tibi; ad interiora extende, tanquam omnibus amicis orbatus.

Sextum, ut sis feruens in orationibus et meditationibus sanctis, et ab illa uoluntate, qua ad religionem uenisti, et a primo nouitiatus feruore non tepescas. Homo enim remissus, si incipiat aliquid  in principio, aliquantulum strenue agit: deinde diminuendo procedit, quia multorum est incipere, paucorum finire. Sola tamen perseuerantia coronabitur, sola accipiet brauium. Nulla sine labore uirtus: et ad magna premia non peruenitur, nisi per magnos labores. Regnum enim celorum non desides, non remissi, non delicati, sed uiolenti rapiunt illud, qui non aliis, sed suis uoluntatibus preclaram inferunt uiolentiam: nam qui in moribus suis molles sunt et fluidi, more aque precipitis ad ima descendunt. Qui uero constantes, firmi et feruidi, in arcem uirtutis quotidie excrescunt. Stultis nichil diu placet: nam tales quod non habent cupiunt, et quod habent fastidiunt. Ergo constans esto, et non mouearis exemplis tepidorum ad imitandum eos. Et  quod rigore Ordinis non tenetur ab aliis, de hoc te non intromittas, sed uideas, quod sine offendiculo ambules coram confratribus tuis, emendando eos plus exemplis quam uerbis; ut omnia que Ordinis sunt, sana et integra sint in persona tua. Et ideo non sis aliis rigidus; non reprehendas acriter uel dure increpando alios: quia fraterna correctio non habet locum, ubi non speratur emendatio; et frustra uenit sonus ad aures, nisi Deus in corde loquatur: quia solus Deus conuertit corda filiorum hominum.

Fraterna autem correctio debet fieri cum magno moderamine, cum gemitu et beneuolentia, suo loco, suo tempore, semper oratione precedente. Idcirco  si aliqui non compleuerunt omnia que sunt Ordinis, dummodo tu bonus emulator fueris et discretus, non iudicabis aliorum facta. Nec moueat te, si uideris aliquos minus discretos, alios ignaros, alios indoctos, alios remissos in horis, aut quibuscunque uitiis noxios: claude oculos, in quantum potes, ad aliorum facta perscrutanda. Sane, ne quos imitari non uis, damnare uidearis, quia in iudicando alios magnum est periculum, et tales suspiciones sepe sunt false; diminuunt etiam affectum et caritatem, quam homo habet ad proximum: hoc multum debes cauere, ne caritas alicuius erga te uel quemcumque alium corrumpatur, uel etiam diminuatur; quia non est maius spolium uel damnum, quam in ablatione uel diminutione caritatis. Omnia namque  quamuis utilia, quamuis necessaria uideantur, spernenda tamen sunt, ut perturbatio deuitetur; et omnia que aduersa sunt uel putantur, sustinenda sunt, ut pacis dilectionisque tranquillitas seruetur: quia nichil perniciosius ira, nec caritate quidquam utilius est credendum; nec tranquillitate animi pretiosius, propter que non solum commoda carnalium et transitoriorum, sed et spiritualium spernenda uidentur, si alias acquiri uel perfici non possint.

5. Septimum, ut sis tacens et non multiloquens; ubicunque fueris, loquendo uel respondendo leuiter et morose, remissa uoce, placido uultu, disciplinatis moribus; pauca et rationabilia uerba loquaris. Bis ad limam ueniant uerba, quam semel ad linguam.  Plus diligas audire, quam audiri: ut interrogatio magis aperiat os tuum, quam ad non interrogata respondere. Non innitaris tue prudentie, neque confidas in propriis sensibus, et non 806 sis sapiens in oculis tuis. Altiora te ne quesieris, et fortiora te ne scrutatus fueris; sed discretum, modestum, et ordinatum te in omnibus exhibeas: quia Deo nunquam placuit aliquid immoderatum, instabile, confusum, inordinatum; super humilem autem et quietum requiescit spiritus Domini.

6. Octauum et ultimum, ut nunquam sis otiosus: nam in desideriis est omnis otiosus. Ama igitur  scientiam Scripturarum, et carnis uitia non amabis: nec uacet mens tua uariis perturbationibus, que si pectori tuo insederint, dominabuntur tui, et te ducent ad delictum maximum. Semper igitur aut legas, aut ores, aut aliquid de sacris mediteris. Multa enim mala docuit otiositas: est enim mors anime, et uiui hominis sepultura, et sentina omnium malorum. Singulis horis et diebus sua tribue exercitia; spiritualibus spiritualia, corporalibus corporalia. In omnibus caueas tibi a peccato, et proximo a scandalo. Statim cum sentis te stimulari a uana gloria uel quacunque tentatione, principiis obsta, et sis agilis ad quecunque agenda, que ex alterius admonitione uel diuina instigatione intelligis esse facienda. Discas tibi ipsi preesse, et te ipsum  regere, non alios: propriam uitam ordina, mores tuos compone, teipsum iudica, apud teipsum accusa et condemna, nec impunitum dimitte excessum. Tibi ipsi esto durus, nunquam aliis. Mane preterite noctis fac a teipso exactionem, et future diei tibi indicito cautionem. uespere preterite diei rationem exige, et superuenientis noctis fac indictionem. Considera quantum proficias, quantum tibi adhuc restet itineris: grandis enim tibi restat uia, antequam uideatur Deus deorum in Sion. Sed cum in his octo iam premissis te exercueris, de uirtute in uirtutem proficiendo, esto cautus contra insidias diaboli, ne te abducat ab eis.






EPISTOLA CUIUSDAM DE DOCTRINA uITAE AGENDAE Seu de Regimine cordis, oris et operis. *

 1. Tua me pia et crebra infestatio angit, ut tuis petitionibus annuam, que doctrinam uite agende deposcunt, seu quid expediat uiatori; uidelicet quid diligenter corde cogitari, quid aptius promi, quid honestius in actionem deduci possit. Hec alta res est ualde, licet communis. Inquirentes habet multos, peruenientes paucos, exquirentes multo pauciores. Sed ut ad condemnationem, aut ad misericordiam tuam et ceterorum legentium, prout uideor sentire, depromam, nec tue petitioni, nec mee intentioni pro uoto sufficiens. Cor nostrum nichil dignius perficere potest, quam ut ei se restituat a quo factum est: et hoc a nobis Dominus expetit dicens, Fili, da mihi cor tuum . Tunc siquidem cor hominum Deo datur, quando omnis cogitatio  terminatur in eum, gyrat et circumflectitur super eum, et nichil uult possidere penitus preter eum. Sicque colligato sibi animo, eum diligit, ut sine ipso amarus sit omnis amor. Nec aliud dixerim cor Domino dare, quam ipsum captiuare in omne obsequium eius, et ita uoluntati eius ex toto supponere, ut nichil aliud uelit, quam quod nouerit eum uelle. Itaque cor Domino datum, ipsum in omnibus  et de omnibus adorabit, et gratias aget, etiamsi multa nostris sensibus molesta uideantur. Nihil turbationis ex rerum nouitate suscipiet. Tentatus a Domino per tribulationes et asperas qualitates non mouebitur. Aporiatus, id est inops, gaudebit. Quidquid illatum, etiam si habeat asperum sensum, uelut impellens ad superna, suscipiet. Qui cor suum dedit Deo, cantabit melodice, et dicet cum propheta Dauid: Paratum [cor meum, Deus, paratum cor meum: cantabo et psallam in gloria mea . Est siquidem gloria prima, et secunda: prima uirtutis, secunda beatitudinis: una in uia, alia in patria. Proinde omnibus qui cor suum Deo tradiderunt, factum est in argumentum et signum quod cantant, et in uirtutum gloria psallunt in tribulationibus,  in pressuris, et in angustiis, in fame et siti, in nuditate et deiectione, in maledictis, in conuiciis et derisionibus, in flagellis; ac etiam morte intentata, in cordibus plus exsultant. Non reaccipiunt amplius honestatem in eo quod 807 Domino tradiderunt. Nullum sacrilegii crimen reperitur deterius, quam in uoluntate semel oblata Deo reaccipere potestatem. Non debent sibi uiuere, qui cor suum Deo  dicarunt, sed ei qui pro omnibus animam suam posuit. Nihil dignius cogitari potest quam cor ad eum referre, qui ut uiueres, mori uoluit: nam et iustus cor suum tradidit ad uigilandum diluculo ad Dominum, qui fecit illum . uigilatio cordis iusta, et cogitatio eius iusta est, ut meditetur assidue quid accepit in bonis nature, quid in bonis gratie, quid in Dei Filio pro nobis humanato, passo, mortuo, et sepulto: quid in promissione; a quo malo ereptus est, quid retribuit Domino pro omnibus que retribuit ei: quid diligimus, quid timemus, quid agimus: quo pergimus impulsu nature, quo ex libera uoluntate, quo ducatu gratie nobis date.

2. Est etiam triplex directio cordis nostri secundum  sententiam Scripturarum. Prima est ad Deum tota conuersio, sicut exquirit a populo suo Dominus per prophetam dicentem: Conuertimini ad me in toto corde uestro . Ille siquidem ad Deum in toto corde conuertitur, qui ab omni malitia rerum corruptibilium ex toto corde primo auertitur. Non potest quispiam ad Deum toto corde conuerti, nisi ab omni mundo fuerit ante auersus. Equidem implicamenta terrena non sinunt hominem ad Deum plena mente conuerti. Conuersio totalis ad Deum cordis nostri est alienatio a seculo, a seipso; et in Deo ferri per uirtutem, et in ipso quiescere per inuisibilem remotam animi pacem. Ad Deum toto corde conuersus delectatur in ipso: si quid ultra delectabile possit accipere, non inquirit. Existimat  inemendabile damnum, si ad horam ab eo deflexerit inuisibilem interiorem uisum, et deflectens in alio apostasiam operatus est.

3. Secunda est tota confessio, ut Psalmus declarat, dicens: Confitebor tibi, Domine, in toto corde meo. Hec porro confessio in exceptu a te deprimit miseriam que peccando contrahitur, et nichil sibi nouit nisi omnia mala tribuere, Deo autem refert omnem laudem, gratiam et benedictionem: et omnia bona ei tribuit a quo cuncta procedunt bona. Qui hanc confessionem nouit inferre, uilescens sibi, unde in seipso exsultet non reperit, sed unde gemat atque tristetur, quoniam reus est mortis. Solum exsultat in eo a quo id quod habet accepit: nec in se  ipso, sed in Deo gloriatur. Idem et indiuisus factus est in prosperis et aduersis: quem nec prospera extollunt, nec aduersa frangunt. Nec alteratur mens eius qui in toto corde Deo confitetur, quin Dominum in omni tempore benedicat, et a motu cordis excecatus, extra etiam communia hominibus, uita moribus, lingua Christum Dominum confitetur, abhorrens que abhorruit, amplectens que ipse amplecti dignatus est. Tertia est directio cordis nostri, consummata dilectio, ut Deum ex toto corde diligamus. Non erit autem ipsa consummata dilectio, si corda hominum quadam dubietate tanguntur.

4. Cur ergo in hac uita tam expresse mandabatur, si in uia uelut in patria non impletur? Sed optimum  est altitudinem considerare uirtutum, que quamuis sub precepto aut consilio sepe tradantur, illarum tamen apicem nemo contingere potuit, nisi qui Deus et homo inter homines nasci, conuersari et mori uoluit. Semper enim uirtus supra facultatem quorumcumque sanctorum apprehensibilis mansit, ad quam semper patet ascensus, quousque in patriam ueniretur: ac si per hoc hanc cordis 808 directionem quasi totalem dilectionem ex toto habere non possumus, quam tamen protinus faciamus, declinantes omne uitium, etiamsi in omnem perfectionem intendere non ualentes, Saluator ait: Qui habet mandata mea, et seruat ea, hic est qui me diligit . Amator Dei inimicus est mundi; quoniam amicus mundi, inimicus est Dei. Inimicus  ex corde, de inimico nulla gaudia suscipit, nisi cum eum uidet oppressum, aut cum potentior factus in exsilium tradere aut interficere potuit. Hic typus quo federe cum seculo quis astringatur ostendit. Amator sic ex corde perfecto non sapit alta, sed consentit humilibus: et occupatus in ipso, ad iudicia hominum non uacabit. Non meditabitur praua de rectis: non contendet: non inuidebit iis qui humana prosperitate potiuntur. Ad aptitudinem nostri oris est proferenda purgatio, ut nichil impertinens ex eo proferatur: et moderatio in his habeatur que dicere necessitas ipsa compellit, quoniam per Sapientiam dicitur, Qui moderatur labia sua, prudentissimus est . Et nichil in eo aptius, quam proprie accusationes, orationes, laudes,  benedictiones ad omnium creatorem; et humilis sermo, uerecundus, exhortatiuus, ad proximum promatur; non in contentione aut disceptatione uerborum, non in presumptione, sed in omni mansuetudine animi, et suauitate lingue. Tutius tamen est audire quam dicere; erudiri, quam erudire. Latet interdum blandus demon in proferendo sermones, ex quibus solet sepe fama detestanda et uanitatis aura captari; et Spiritus sanctus nos terret, quoniam uir linguosus non dirigetur in terra . Si aliquis preter necessitatem et apertam utilitatem etiam in bonis auditores alloquitur, semper digitus prudentie sit super os suum, ne uerba indisciplinata eructet: et cum Dauid in hac  uirtute societur, qui dicebat, Dixi, Custodiam uias meas, ut non delinquam in lingua mea: posui ori meo custodiam, cum consisteret peccator aduersum me .

5. Honeste autem hominum actiones non aliter quam ab honesto corde adiuuante diuina gratia, et per legem Christi procedunt; ut est omnium sensuum sincera custodia, ne quid per eos improbum ad animam illabatur: et mores compositi, ne notabiles fiant ex singularitate uiuendi, tales sint, quales decet seruum Christi, superna non terrena captare uolentem. Non conuersatio importuna, sed rara pro necessitate propria uel communi. Non onerosa, non signata hypocritalibus notis, omnem duplicitatem et obliquitatem excludens, subiecta  proximo in omnibus, preterquam in uitio. Delectare in teipso: ne te in aliquo magnipendas; humilis et suauis sub pondere paupertatis; a qua expugnari quotidie, proprie seruorum est Christi. Capta ex laboribus et sudoribus uitam tuam. Ubi autem est infirmitas, et impossibilitas denegat, ne erubescas humilem questum facere. Nam ex questus in humilitate subuenitur indigenti, et superna merita conquiruntur, et formatio fit ad sanctos. Sepe abluaris salutaribus Sacramentis, et his atque diuinis  uerbis tuam animam refocilla. Talis studeas uiuere, qualis affectas in extremo iudicio inueniri: Non tibi plura scribo. In his paucis exerce animam tuam. Curiosa, et non expedientia tibi, nec a me, nec ab aliis amplius queras. Quod tibi noui utile, scripsi: et si aliud a me petisti, utiliter denegaui, nolens in magnis, sed in paruis et paucis inuoluere animam tuam. Tuos natos, ut potes, in Deo nutrias, et ora pro me. Patientia tibi expediens semper tecum sit. Amen  .





OPUSCULUM IN HAEC uERBA: AD QUID uENISTI? *





[NOTA.]

809 Gerardus uossius, prepositus Tungrensis, Rome anno 1594 primus edidit sub hoc titulo: »Opusculum S. Bernardo abbati Clareuallensi adscriptum.« Qui illud Bernardo primi tribuere, hac forte moti sunt ratione, quod istud identidem frequentaret, »Ad quid uenisti?« ut patet ex lib. I uite, cap. 4. uerum paucis immutatis, reperitur in Bibliotheca Patrum, tomo XIII edit. Colon., inter Opera Dauidis de Augusta Ordinis Minorum cum hoc titulo, »Formula Nouitiorum,« premissa epistola nuncupatoria ad Bertholdum.



I.---De scopo et fine cogitando.


Primo considerare debes; ad quid ueneris, seu propter quid ueneris. Propter quid uenisti, nisi solum propter Deum; ut is esset merces tua in uita eterna? Sicut enim propter nullum alium uenisti, ita propter nullum alium debes omittere bonum, nec tepescere alicuius exemplo, quin studeas ad hoc, ad quod uenisti. uenisti enim ad seruiendum Deo, cui seruire omnis creatura debet. Primo, quia nichil habet nisi ab ipso: et ideo debet ei maxime omnis homo, tanquam rationalis, dare quod est, et quod potest. Et sicut omnia seruiunt Creatori pro posse suo; multo magis homo, quem non solum creauit, sicut cetera sunt creata, sed insuper intellectu decorauit, libero arbitrio nobilitauit, mundi dominum  constituit, sibi similem fecit, naturam eius assumpsit: uerbo et exemplo eum instruxit, proprio sanguine eum de morte eterna redemit, Spiritum sanctum ei infudit, carnem suam in cibum tradidit ei, curam eius habet sicut mater paruuli sui filii, et hereditatem eternam ei dare disposuit. Ecce quantum nos tenemur ei seruire pre ceteris creaturis, qui nos pre omnibus creaturis mundi amauit.



II.---De obedientia.

Et quia non confidis tibi, ut presumas te scire quid Dominus uelit; ideo commisisti te superiori tuo, ut ipse te regat; et dedisti manum tuam in confessione, ut ipse te ducat in uiam Dei. Unde non licebit tibi uiuere pro uelle tuo: sed quo ductor tuus  ire te iubet, illuc ire debes; et quod ipse prohibet, debes cauere. Quia qui artem aliquam discere cupit,  debet regulam sui ductoris tenere, et proprias adinuentiones relinquere. Ut infirmus, qui accessionem excessum patitur, debet seruare dietam, quam medicus illi indicit, si cito sanari desiderat: ita et tu nichil dicas uel facias, quod magistrum tuum nolle presumis. Te enim dedisti ei, propter regnum celorum; et ideo non es tuus, sed eius. Te ei uendidisti, et ideo non licet tibi agere de te, sine eius uoluntate. Ipse est enim dominus tue uoluntatis: et contractio rei aliene inuito domino furtum est. Fur autem celo non appropiat. Ipsi rectores, quia sunt uicarii Domini super nos, et nos debemus eis obedire sicut Domino, non sicut hominibus; quia non propter ipsos, sed propter Deum subiicimus nos ipsis: ideo seruus non est maior domino suo . Talem ergo te exhibe ei, ut libere iubeat te facere uel dimittere, quidquid uidetur ei expedire: quia si ipse te timeat, iam seruus est maior domino suo, et discipulus super magistrum.



III.---De reuerentia erga prelatos.

Habeto pacem cum prelatis tuis. Non detrahas eis, nec libenter audias alios detrahentes eis; quia specialiter Deus hoc uitium punit in subditis, etiam in presenti. Non acriter ponderes eorum excessum, sed ignoscas quasi hominibus: quia in multis curis non potest quandoque negligentia uitari, et sepe quod alius pro bono facit, quia non intelligimus intentionem eius, pro malo iudicamus. Honora eos in  corde tuo, et non spernas, ne forte et Deum spernas, cuius uicem gerunt. Et propter utilitatem tuam  et anime tue, ordinationes eorum et constitutiones serua, atque non fastidias que non sine causa faciunt, licet tu nescias causam. Qui ambulat simpliciter in uia Dei, non ei talia nocent, sed prosunt, et ad maius sibi meritum sunt. uerus seruus Dei sic debet in uia regia et mandatis Dei ambulare, quod statuta humana non arctent eum in aliquo: quia ipse debet semetipsum arctare, ut si non esset illud statutum, tamen caueret sibi ab omni quod non est expediens. Per talia enim statuta reprimuntur excessus eorum qui metas 810 discipline transgrediuntur. His de obedientia premissis, que initium bone religionis sunt, transeo ad alia. Et primo ad corporalia exercitia, deinde consequenter ad spiritualia; quoniam non prius quod spirituale, sed  quod animale, deinde quod spirituale est.



Iu.---De primitiis diei et cogitationum Deo offerendis.

Consuesce, quod opportunum est, parum ante matutinas uigilare, ut spiritus tuus dirigatur ad Dominum in oratione, et postea magis sobrius sis atque deuotus in seruitio Dei et laudibus eius: et euigilans statim omnes cogitationes et somnia abige, quibus diabolus te occupare uolebat: et primitias cogitationum tuarum offeras Deo, in oratione corde erecto uel genu flexo, donec aliquem affectum deuotionis concipias, et incalescat spiritus tuus, et ex hoc tota die eris deuotior et feruentior.



u.---De reuerentia et attentione in diuino officio.

In diuino officio non sis piger et acediosus; sed  cogas corpus tuum et spiritum tuum. Reuerenter et alacriter psalle Domino coram Angelis, qui ibi presentes assistunt. Risus et uerba inutilia detestare, ubi coram altissime maiestatis oculis cum metu et reuerentia debes assistere. uerba psalmodie distincte et integre pronuntia. Non libenter discurras per chorum, nec ante finem horarum exeas, nisi magna necessitas te compellat atque cogat. Priusquam incipiatur officium, preuenire stude, ut ad aliquam deuotionem te excites. Ideo enim tam desides sumus in officio, quia non sumus ante excitati; et ita eximus frigidi et dissoluti, sicut intrauimus. Stude ergo in ipso principio, cogitationes uarias abiicere, et intendere his que psalluntur: alioquin postea tumultus  earum uix poteris euadere. Post officium stude te conseruare in deuotione quam concepisti, et ne te statim effundas ad inania. Si autem non habes deuotionem interius, saltem conserua disciplinam et morum grauitatem exterius, propter reuerentiam Dei, et aliorum confratrum et proximorum exemplum.



uI.---De accusatione sui et aliorum in capitulo.

In capitulo non multum loquaris, nisi ualde utile sit, et hoc similiter dic, et correptus mansuete responde, nec te excuses quando corriperis; sicut Adam qui refudit in Deum et in mulierem culpam suam, dicens: Mulier, quam dedisti mihi, decepit me . Si in consilio interrogatus fueris, libere et humiliter quod tibi uidetur expedire, responde.  Si non requiritur, uel non recipitur consilium tuum, non sit tibi cure, nec uelis sententiam tuam pertinaciter defendere. Sufficiat tibi satisfacere conscientie tue. In accusationibus non sis anxius. Dic tamen quod sit factum contra Regulam et Ordinis statuta, sine odio alicuius, et mansuetis uerbis et uultu placido. Ad illud quod non scis, non teneris. Noli opinando accusare, quia opinatio sepe fallit. Ille qui dixit tibi que tu nescis, dicat per se, si uerum est. Si autem presens non est, tunc nec tu probare poteris, cum testem non habeas. Non graueris pro accusationibus tuis: sed dic tantum culpam tuam, si uera est; uel parua, licet non uera: alioquin consurget tibi maior confusio, si procaciter te excuses quam si humiliter confitearis. Si uero  grauia essent, et non uera, maxime que alios possent scandalizare, tunc humiliter petita licentia exaudientie, indica eis paucis uerbis et mansuetis, quod non sis tibi conscius de quibus accusaris. Seruus Dei non debet timere confusionem coram hominibus, ubi conscientia non accusat coram Deo: sed sustinere debet patienter, quidquid uoluerit eum Dominus sustinere.



uII.---De bonis institutis accurate seruandis.

Assuesce, ubicunque a superioribus corriperis, siue in capitulo, siue extra, ut statim genibus flexis tuam culpam dicas humiliter: hec lex antique religionis ab antiquis 811 Patribus tradita est. Unde debes studere, ut sicut ordo a tuis senioribus traditus est; ita et tu tradas eum posteris tuis, quantum  in te est, uerbo et exemplo. Nec aliquam consuetudinem non bonam inducas, uel doceas: nec aliquam bonam per negligentiam, uel per incuriam diaboli pretermittas, nec in teipso, nec in aliis quibus cum modestia suadere potes. Quicunque enim aliquod exemplum relinquit aliis, siue bonum, siue malum, particeps erit imitatorum suorum, siue in premio, siue in supplicio.



uIII.---De regula et moderatione in mensa seruanda.

In mensa non sint oculi tui gyrouagi, neque hinc inde respicias; ita quod uideas, quis in latere tuo sedeat, uel quid faciat, quidue coram se habeat. Tibi soli et Deo debes esse intentus. Cum disciplina et silentio et timore comede; non autem cum impetu  gule, quasi non possis satiari. Non effundas te totum super cibum, sicut canis famelicus: nec antea queras satiare oculos, quam palatum. Cum gratiarum actione sufficiant tibi presentia: et semper in mensa malis penuriam pati, quam abundare. Nil eorum que tibi apponuntur, spernas; nec indigneris si aliquis defectus est in condimento, uel salis, uel cocture: sed cogita quod multi te meliores uilioribus sint contenti et paucioribus, et quidquid abiicis, pro magnis deliciis acceptarent. De mensura comedendi difficile est certam regulam tradere, nisi inter ista duo medium teneas: ne ita parum sumas, ut uiribus deficias, et labore frangaris; et ne ita multum, ut post cibum non possis orare, uel legere, uel meditari, uel agilis esse ad omnia  opera uirtutum. Inter ista duo propria experientia melior magistra erit.



IX. De paupertate sectanda.

Paupertas Christi amica placeat tibi in omnibus, et ipsam summo conatu amplectere, in cibis, in uestibus, in utensilibus, in libris, in edificiis, in omnibus. uide quam humiles gestus habeant pauperes, quam simplex responsum, quam pauidum animum. Nunquam audiatur aliqua querimonia de te pro aliquo defectu in cibo, uel in potu, aut in uili uestitu. Semper reputa te indignum de iis que habes. Quia defectus exterior crescit in augmentum gratie interioris, et in diuitias bone conscientie: e contra exterior abundantia inopiam generat interiorem.



X.---De modo cubandi seu dormiendi.


In dormitorio esto quietus, nec per te aliquis inquietetur. Quotiescunque euigilaueris, statim occurrat tibi memoria Dei cum gratiarum actione, quia ipse uigilat super nos, quando dormimus, ut custodiat nos. Quando dormire uis, prius intendere debes orando, uel meditando; et ita in ista occupatione obdormias; et erit tibi somnus dulcior et utilior: somniabis, et etiam euigilabis feruentior in eadem deuotione, et surges alacrior, et facilius redibis in eamdem deuotionem, in qua prius fuisti. Et licet dormientibus non imputandum uideatur, quod nescii faciunt, uel patiuntur; tamen ualde indecens est homini religioso, ita esse totum obrutum somno,  sicut pecus, et iacere distentis manibus, et aliis membris incomposite in sinu contractis: cum propter hoc uestiti iaceamus et cincti, ut non habeamus potestatem circumducendi manus huc et illuc in nudo corpore, et magis parati simus ad orationem uel ad surgendum. Discretio in his necessaria est, per quam et corpus prudenter castiges, ne aduersus spiritum caro rebellet: et spiritum discrete foueas, ne sub sarcina deficiat, et spiritualem defectum impediat pre nimia debilitate.



XI.---De opere uili, et Misse seruitio.

Ad labores communes, et ad humilitatis officia esto paratus in ecclesia et in coquina: et maxime ad illa te obsequia exhibe, que alii pro sua uilitate contemnunt, et quasi abhorrent; ut ligna portare,  domum purgare, tunicas excutere, et pedes lauare. Ad Missam libenter seruias, quoniam hoc est officium Angelorum. Ipsi enim deuotissime Domino seruiunt et ministrant. In hoc enim ministerio, triplex est fructus. Primo, boni operis exercitium est. Secundo, opus est caritatis, quia proximum prouocat in bono. Tertio, opus est deuotionis; quando astas ante mensam summi Regis, et cum eo loqueris in oratione et in ministerio cum Angelis, quibus et familiarior eris ex ministerio. Ex hoc sacerdos specialiter, et omnes circumstantes generaliter pro te orare 812 debent, imo tota Ecclesia ubique in orbe terrarum; eo quod uices omnium geras, qui Domino suo de celo cum deuotissima gratiarum actione uehementi ministrare deberent, si possent  adesse. Et uix potest esse quin Deus aliqua speciali gratia remuneret eum in presenti, qui deuote et libenter ministrat ad Sacramentum illud tam salutare: quo nil melius neque sanctius potest esse in celo et in terra; et quodammodo precipuum indicium diuine dignationis et dilectionis ad homines. Quid enim minus facit Deus quotidie ueniendo super altare, quam cum de celo descendens formam assumpsit humanam? et ideo reliquit memoriale totius dilectionis in se ipso, Incarnationis, Redemptionis, Glorificationis. Salubre est ei sepe communicare, qui omni deuotione et studio uirtutum, et custodia sui, non solum a magnis peccatis, sed etiam a leuitate uerborum, et operum, et cogitationum se ad hoc studet aptare. Licet enim omni tempore debeamus  esse solliciti ad spiritualia opera, conuenit tamen maxime, ut ad susceptionem tanti Sacramenti nos preparemus, et susceptum reuerenter custodiamus.



XII.---De confessione recte instituenda.

Sepe confitere peccata tua, ad minus bis uel ter in qualibet hebdomada; et simpliciter dic culpam tuam, sicut uni angelo, qui sciret secreta cordis tui. Non adiicias uelamen excusationis uel alleuiationis; nec implicate confitearis, ut confessor tuus non intelligat quid notes. Specifica quid feceris, et nude et pure confitearis. Historias autem et facta aliorum noli recitare; sed quod recolis te excessisse a tempore quo nuperrime es confessus, hec  breuiter dic et pure; et noli tractatum texere cuiusdam longe et affirmatiue confessionis generalis, quia generat tedium confessori: ita poteris in oratione tua quotidie Domino confiteri. Defectus tuos ei expone, quos sentis in singulis uirtutibus; et multum expedit super his ab eo remedium postulare miserationis. Parum enim ualet confessio, nisi proponas de cetero cauere tibi ab iis que confiteris, et te studeas emendare.



XIII.---De amore celle et abnegatione proprie uoluntatis.

In cella libenter esto, et in ea aliquid boni age, quod edificet cor tuum, mentemue tuam, uel quod a tuo superiore iniunctum sit. Tam uoluntarius debes esse ad obedientiam, ut si omni hora relinqueretur  quid facere deberes arbitrio tuo, libentius equo animo accipias mandato obedientie deseruire, et non tui iuris esse: ita quod nec loqui sine licentia, nec ad aliquas necessitates proprias ires, si liberum arbitrium haberes; sicut sanctos patres in Aegypto legimus uixisse, quorum gloriam si cupimus adipisci, uirtutes imitemur



XIu.---De lectione Scripture et piorum librorum.

Sepe diuino sacre Scripture eloquio incumbe. Hoc tuum primum esse debet fundamentum, nec non uia que ducit ad uitam. Lege sanctorum uitam eorumque doctrinam: ut bonis operibus eorum et actibus instruaris, et humilieris, et ad deuotionem accendaris, uel ad studium prouoceris; ut informeris in intellectu Scripturarum, et in fide illumineris,  ut uerum a falso scias discernere, et bonum a malo, uitium a uirtute; et remedia tentationum, et reformationem morum inuenire. Non legas ad hoc ut doctor uociteris, non causa curiositatis. Non legas libros qui non edificent, ut sunt figmenta petarum; quia noua lectio nouas generat cogitationes, et exstinguit mentis deuotionem.



Xu.---De prelatione et munere docendi non affectando.

Non affectes prelaturam uel officium quodcunque, et quantumcunque dignus sis, non presumas de te magna; sed stude te ipsum semper deprimere et humiliare usque ad terram: si tamen dignus fueris, uocabit te Dominus renitentem. Nemo enim sibi sumit honorem, sed qui uocatur a Deo, tanquam  Aaron . Si insufficiens et indignus, erit tibi confusio magna. Unde est quod aliquando paruum consequimur fructum ex predicationibus, uel confessionibus nostris? Quia non uocati a Deo uenimus, et non missi currimus. Prius uolumus fructum ferre in aliis, quam radices in terra fixerimus caritatis et ueritatis. Et ideo fructus non est durabilis, quia non procedit ex radice caritatis. Hinc est quod in Leuitico dicitur: Quando ingressi fueritis terram, et plantaueritis in ea ligna pomifera, auferetis preputia eorum: poma que germinant, immunda erunt uobis, nec edetis ex eis. Quarto 813 autem anno, omnis fructus eorum sanctificabitur laudabilis Domino. Quinto autem anno, comedetis fructus, congregantes poma que proferunt  . Arbor in terra plantata, est homo de seculo sumptus et in religione plantatus; qui fructus salutis debet afferre in se, et in aliis tempore opportuno. Si intempestiuos fructus protulerit, immundi reputabuntur, et inutiles ad fructum spiritualem, propter presumptionem. Primus annus est penitentia uera de peccatis preteritis. Secundus autem annus est perfecta conuersatio ad statum emendationis. Tertius autem annus est usus bone conuersationis. Quartus annus est laudes et humanos honores contemnere, et gloriam soli Deo querere, et animarum salutem. Quicunque autem ante hunc annum ingerit se, ut fructum animarum proferat; non Deo acceptum, nec sibi meritorium propter  leuitatem, nec aliis erit proficuum. Post uero hunc annum, id est quinto anno, pure caritatis comedent fructus, et congregabunt poma; quia tunc erit predicatio fructuosa et sibi meritoria, ut fructum congregent in uitam eternam. Te ipsum stude primo componere interius in bonis moribus, ac ordinare in sanctis affectionibus et cogitationibus; et tunc procedes ad docendum alios. Insana doctrina est, qui aliquem presumpsit docere, antequam didicerit.



XuI.---De continua sui disciplina, ob Deum et Angelos nos ubique spectantes.

Nunquam securus sis, etsi absconsus, quin te disciplinate habeas, et caste in omnibus, in uisu, auditu, tactu, gustu et odoratu, ac si uidearis ab amico.  Scito, quod sancti Angeli sunt nobiscum, et semper ubique uident omnia que facimus: quorum aspectus debemus uereri, et presentiam reuereri. uidet etiam nos ipse Deus et Dominus iudex noster: uidet ipsa nostra conscientia, testis eorum que facimus, et accusat. Qui autem ueretur magis hominum aspectus, quam Dei et Angelorum et proprie conscientie, non est castus amator boni, sed appetitor temporalis honoris: et talis non est seruus Dei uerus, qui adhuc magis cupit placere hominibus quam Deo. Quibus enim plus times displicere, illis etiam magis affectas placere. Nemo autem potest duobus dominis seruire .



XuII.---De uerecundia et modestia.

 Inter fratres exhibe te uerecundum, gratiosum, modestum, affabilem, dulcem, et seueriorem; ut disciplinam conserues, et tamen ex austeritate non sis onerosus aliquibus. Iocos dissolutos nunquam exerceas, nec uerba secularia alicubi proferas, nec libenter audias: quod enim te delectat audire, si auderes, etiam libenter proferres. Seruus autem Dei ita castus esse debet in omnibus uerbis factisque suis, ut non tantum horreat que indecenter sonant, sed etiam ea que dant intelligere aliqua turpia, licet aliqua sint honestate palliata. Omnes gestus et sermones tui, et mores, et aspectus, et incessus, quadam humili uerecundia debent esse ornati. Nil appareat in te elatum et pomposum, uel audacie uel presumptionis notabile. uerecundia enim est  maximum decus in Religioso, precipue in iuuenibus: ita ut qui eam postponunt, uix aliqua spes sit de eis quod boni fiant et uirtuosi. Sicut timor Domini componit homines, et ordinat interius omnia ad beatitudinem: ita uerecundia componit exterius ad disciplinam. Nemo sit tibi ita familiaris, coram quo uerecundie penitus obliuiscaris. Incessus tuus sit maturus: non leuiter curras sine necessitate; nec uultum tuum erectum geras, sed mediocriter depressum; nec uagus sis oculis; nec brachia multum uentiles; nec more secularium incomposito gradu incedas, sed plano et humili gestu. Sedens non pigre te in latus inclines, nec crura longe extendens, maxime presentibus aliis. Exterior enim incompositio corporis indicium est indeuote mentis.  Risus tuus sit moderatus et rarus, sine cachinno. Magis enim uult Dominus bonitatem, quam dissolutionem. Stude uultu esse serenus, et non turbulentus uel indignabundus; quia Deo hoc uitium ualde displicet.



XuIII.---De circumspecta locutione, et cauenda detractione.

uerba tua sint lenia; responsio humilis sine punctione amaritudinis, uel oblique redargutionis atque irrisionis. Sic forma uerba tua ad alterum, cum loquaris de aliquo, ac si illum auscultare, et prope stare cerneres. Non timeat te quisquam, quod in sui absentia famam suam denigres in aliquo. Magnum uitium est in Religioso, aliquid mali de  absente loqui, quod loqui erubesceret, 814 si ille audiret. Non libenter audias detrahi alicui, sed aut fuge detractorem, aut compesce si potes. Nil prodest audire detractiones: idcirco aliquem laudabilem elige uirum, si potes, qui te et alios auditores edificet uerbis suis potius. quam detrahendo noceat. Rumores nescias, quia inquietant cor, et mentem distrahunt, et deuotionem exhauriunt, tempusque sine utilitate consumunt. Etiam omnia que scis, non effundas tanquam uas absque operculo; quod statim cum inclinatur, effundit quidquid continet. Non sis libenter in turba; nisi quando tractatur de Deo et his que animum edificant. Non sis clamosus in loquendo, nec impetuosus ad euaporandum quod intus tenes. Caue autem, ut sicut tu  nullis detrahis, ita nullum prodas detractorem apud illum cui detrahitur; ne magis degraues detractorem, et ex te semen discordie generetur. Potest namque esse, quod ille qui dixit de altero, non intendat derogare ei, sicut iste forte suspicatur, et incitatur ad odium contra eum, et ad uindictam prouocatur ille simpliciter dixit, non animo detrahendi; aut forte statim penituit, proponens se de cetero a similibus cauere. Si autem talia dicerentur de aliquo, quod omnino expediret eum scire de quo dicuntur, potes ei exprimere, si uis, que dicuntur, non exprimendo eum qui dixit: ut sciat quid cauere debeat, et non in odium contra detractorem inardescat.



XIX.---De cauenda iactantia.

 Iactantiam diligentissime caue. Ne unquam cures aliqua scire que in te bona sunt, nec alicui debes significare de aliquo quod in te est commendabile, nec uelis in te inaniter gloriari ex eo quod in te potest esse aliquid laudabile quod non intelligant alii, licet tu taceas et abscondas: si te prodis et commendans, irrideberis et uilesces, et unde prius edificabuntur in te, postea despicient. Omnis quippe laus in proprio ore sordescit. Maledicta et conuicia, mendacia leuia et friuola, et omnia iuramenta, omniaque turpia uerba, licet etiam sint iocosa, ab ore Religiosi perpetuo anathemate sunt arcenda. Iacobus apostolus ait: Si quis putat se religiosum esse, non refrenans linguam, sed seducens cor suum, huius uana est religio .



XX.---De uerbis iocosis fugiendis.


uerba iocosa sunt fugienda ubique: et licet graue non sit eorum peccatum, tamen consuetudo continua generat anime detrimentum. Nam sepe dum quasi licenter, uel silenter relaxamus linguam in uerba otiosa, et non aduertimus; dilabimur paulatim ad nociua, ex quibus oriuntur detractiones, murmurationes, dissolutiones et graues conscientiarum corrosiones.



XXI.---De studio audiendi pia et utilia.

De Deo audi libenter loqui, et tu ipse loquaris similiter; quia talis locutio incitat ad studium uirtutis, et affectum deuotionis. Audi humiliter uerba ab his qui dicunt, nec disputes e contra. Sunt quidam,  qui cum audiunt aliquid boni, ne ipsi uideantur ignorare bonum quod alter proponit, statim uolunt de hoc disputare, ut uideantur etiam de hoc aliquid scire. Non enim querunt edificationes, sed ostentationes: et ideo propter tales sepius multa bona omittuntur dicenda.



XXII. De cauenda contentione.

Noli esse contentiosus. Cito crede, cum bonum est et uerum quod alter proponit. Tuum non est resistere propter aliquam ostentationem, si bonum et uerum est. Si autem non bonum, melius persuadebis ei ueritatem pacifice et quiete demonstrando, quam acriter arguendo.



XXIII. De modo loquendi Religiosorum, et cura temporis.

 Cum loqueris, loquaris uoce remissa, uultu placido. Moribus disciplinatus, et quietus esse studeas et quidquid tunc loqueris, magis authenticum et utile erit. Non sis audax coram senibus, sed uerecundus, auscultans doctrinam eorum. Seniorum est docere, iuuenum autem humiliter audire. Noli otiosus sedere, et intendere rumoribus et fabulis: quia principaliter duplex malum ex hoc contrahitur. Teris inutiliter tempus, et ex hoc pateris detrimentum, cum de eo redditurus sis Deo in die nouissimo rationem; cum omne tempus tibi impensum exigetur a te in die iudicii: aliud, quia non das in hoc aliis bonum exemplum, et de hoc etiam rationem reddet.



XXIu.---De speculo omnium uirtutum nobis proposito, id est uita Christi.


In omnibus uirtutibus et bonis moribus, semper propone tibi illud preclarissimum speculum sanctitatis, et perfectissimum exemplum: scilicet uitam et mortem Filii Dei et Domini nostri Iesu Christi, qui de celo ad 815 hoc missus est, ut nobis preiret in uia uirtutum, et legem uite et discipline suo nobis exemplo daret, et erudiret nos sicut semetipsum. Sicut enim naturaliter ad imaginem Dei creati sumus; ita ad morum eius similitudinem pro nostra possibilitate conformemur, qui eius imaginem peccato fedauimus. Quanto enim quilibet se uirtutum imitatione conformare Christo studuerit: tanto ei propinquior in patria, et similior in glorie claritate erit. Describe in corde tuo mores eius:  quam humiliter se habuerit inter homines, quam benigne inter discipulos, quam modeste comedendo et bibendo, quam misericors super peccatores, quibus se similem fecit per omnia; quomodo nullum spreuit uel horruit, etiamsi esset leprosus quomodo diuitibus non adulabatur; non anxius pro corporis necessitatibus erat: quam uerecundus in uisu, quam patiens in contumeliis, quam mitis in responsionibus. Non enim studuit se uindicare in uerbo mordaci et amaro: sed blanda et humili responsione, alterius malitiam sanabat. Item, quam sollicitus in animarum salute: pro quarum salute, cum Deus esset, nasci et mori dignatus est. Qui est benedictus super omnia in secula. Amen.





LIBER DE MODO BENE uIuENDI, AD SOROREM. *





[NOTA.]

Sequens Tractatus nec Bernardo conuenit, nec eius sorori Humbeline, que coniugata fuit in seculo, antequam uitam monasticam profiteretur. Auctor sororem monet, num. 65, »ne coniugatas e seculo ad Religionem uenientes despiciat.« Non uidetur fuisse Regule S. Benedicti addictus. Siquidem inter psalmos ad Primam recitari solitos meminit psalmi, Deus, in nomine tuo, etc., quem Benedictine Regule sectatores extra hebdomadam Sanctam ad Primam non recitant. Quisquis tandem ille sit, iam senex hunc librum scripsit, ex num. 170. Sed hec plura quam sit necesse de hoc prolixiori tractatu, quem ad calcem huiusce tomi relegare uisum est.



PRAEFATIO.


Charissima mihi in Christo soror, diu est quod rogasti ut uerba sancte admonitionis scriberem tibi. Sed cum scriptum sit, »Superbia est quemquam uelle docere meliorem se,« indignum me ad hoc opus conspexi; et ideo quod rogasti, aliquandiu facere distuli. Sed quia iterum, iterumque rogasti, rursus ad memoriam reduxi sententiam Domini dicentis, Quicunque angariauerit te mille passus, uade cum eo duo millia, omnique petenti te tribue : undique coactus, tandem caritate compulsus, tuisque orationibus adiutus, sub mensa Patrum micas collegi, et si non ut debui, tamen ut potui, quas in hoc libro tue sanctitati represento. Nunc ergo, carissima soror, hunc librum  accipe, et eum ante oculos tuos quasi speculum propone, eumque omni hora uelut speculum contemplare. Precepta namque Dei specula sunt, in quibus se ipsas anime inspiciunt, et in quibus cognoscunt maculas, si que sunt, feditatis; quia nemo mundus a delicto: et in quibus emendant uitia cogitationum suarum, et relucentes uultus quasi ex reddita imagine componunt: quia dum preceptis dominicis toto animo intendunt, in eis procul dubio quod in se celesti sponso placeat, uel quid displiceat cognoscunt. Hunc igitur librum, soror uenerabilis, libenter perlege, iterum iterumque relege: et in eo cognosces qualiter Deum proximumque diligas, quomodo cuncta terrena et transitoria despicias, quemadmodum eterna ac celestia concupiscas  qualiter pro Christo aduersa huius mundi patienter sustineas, et prospera ac blandimenta contemnas; quemadmodum in infirmitatibus tuis Deo gratias reddas uel agas, et in sanitate non superbias; quomodo in prosperitate non eleueris, nec in aduersitate frangaris. Soror mihi in Christo dilecta, librum istum tua prudentia studiose percurrat, et peccata mea assidue lugeat: ut qui non sum dignus impetrare indulgentiam, saltem tuis orationibus possim consequi peccatorum meorum ueniam. Omnipotens Deus custodiat, et ab omni malo te defendat, et cum omnibus tecum Deo pariter seruientibus  ad uitam perducat eternam, uenerabilis soror. Amen.



I.---De fide.

1. Dominus dicit in Euangelio: Omnia possibilia sunt credenti . Nemo potest uenire ad eternam beatitudinem nisi per fidem. Ille uero est beatus qui recte 816 credit, et recte credendo bene uiuit, et bene uiuendo fidem rectam custodit. Unde beatus Isidorus: »Sine fide nemo potest placere Deo. Fides nequaquam ui extorquetur, sed exemplis atque ratione suadetur. A quibus autem uiolenter exigitur, perseuerare in ea nequaquam possunt: exemplo nouelle arboris, cuius si quis cacumen uiolenter represserit, denuo dum laxatur, in quod prius fuerat confestim reuertitur.« Fides  sine operibus mortua est : et frustra sibi de sola fide blanditur, qui bonis operibus non ornatur. Qui crucem portat, debet mundo mori: nam crucem ferre, semetipsum est mortificare. Crucem ferre et non mori, simulatio hypocritarum est. Qui non dubitauerit in corde suo, sed crediderit, quodcunque petierit fiet sibi. Qui credit in Filium Dei, habet uitam eternam . Qui autem non credit, non uidebit uitam, sed ira Dei manet super illum. Sicut corpus sine anima mortuum est, ita fides sine operibus mortua est. Soror carissima, magna est fides, sed nichil ualet sine caritate. Igitur, soror uenerabilis, serua in te rectam fidem, tene sinceram fidem, custodi intemeratam fidem; maneat in te recta fides,  sit in te incorrupte confessionis fides. Nihil temere de Christo loquaris, nichil de Deo prauum et impium sentias, nichil peruerse cogites, nec dilectionem eius offendas. Esto in fide iusta: habeto in fide recta conuersationem sanctam: Deum quem inuocas fide, non deneges opere. Malum mistum bonis contaminat plurima. Unum malum multa bona perdit. Non delinquas in opere, que perfecta es in fide. Male uiuendo non polluas fidem. Integritatem fidei prauis moribus non corrumpas. Non admisceas uitium uirtutibus, non adiungas malum bonis. Soror amabilis, Deus te incolumem custodiat. Amen.



II.---De spe.


2. Dominus dicit in Euangelio: Nolite desperare, sed habete fidem Dei in uobis . Spes que uidetur, non est spes. Nam quod uidet quis, quid sperat?  Si autem quod non uidemus speramus, per patientiam exspectamus. Unde Salomon ait: Exspectatio iustorum letitia, spes autem impiorum peribit . Ergo, soror carissima, et tu exspecta Dominum, et custodi uiam eius, et exaltabit te ut hereditate capias regnum Dei. Exspecta Dominum, carissima, et recede a malo, et exaltabit te in die uisitationis, id est in die mortis tue, siue in die iudicii. Qui male agere non cessant, in uanum misericordiam Dei exspectant; quam recte exspectarent, si a malo recederent.  817 Unde beatus Isidorus: »Timere debemus ne per spem quam Deus promittit nobis, perseueranter peccemus.« Nec rursus, quia iuste peccata distringit, de Dei misericordia desperemus: sed quod melius, utrumque periculum fugiamus; ut e malo declinemus, et de pietate Dei ueniam speremus. Omnis quippe iustus spe et formidine nititur; quia nunc spes ad gaudium erigit, nunc ad formidinem terror gehenne reducit. Qui enim de peccati uenia desperat, plus se de desparatione quam de peccato damnat. Igitur, soror dilecta, spes tua sit in Iesu Christo sponso tuo firma, quia sperantes in Domino misericordia circumdabit . Spera firmiter in Domino, et fac bonitatem: inhabita terram, et in celesti regno pasceris in diuitiis  eius . Soror uenerabilis, depone iniustitiam et spera in Dei misericordiam: aufer a te iniquitatem, et spera in salutem. Emenda te ipsam, et spera in Dei clementiam. Expelle a te prauitatem, et spera indulgentiam: corrige uitam tuam, et spera uitam eternam: ad quam te perducere dignetur ille qui te elegit ante secula. Amen.



III.---De gratia Dei.

3. Paulus Apostolus dicit: Ubi abundauit peccatum, superabundauit et gratia: ut sicut regnauit peccatum in morte, ita et gratia regnet per indulgentiam in uitam eternam. Stipendia enim peccati mors, gratia autem Dei uita eterna . Unicuique autem uestrum data est gratia secundum mensuram  donationis Christi . Soror carissima, sicut beatus ait Isidorus, profectus hominis donum Dei est. Ergo si dono Dei proficimus, necesse est ut de bonis operibus non nosmetipsos, sed Deum laudemus. Nec a se potest quisquam corrigi nisi a Deo. Homo nichil boni habet proprium, cuius uia non est eius, testante propheta qui ait: Scio, Domine, quia non est hominis uia eius, nec uiri est ut ambulet et dirigat gressus suos . Cumque aliquod donum percipit, non plus querat quam cum accepit; ne dum alterius membri officium subripere tentat, id quod meruit perdat. Conturbat enim ordinem corporis totum, qui non suo contentus officio subripit alienum. In diuisione donorum diuersa Dei dona  percipiuntur. Nec uni homini conceduntur omnia dona, sed fit pre humilitatis studio ut alter habeat, unde admiretur in altero. Nam quod in Ezechiele animalium ale altere ad alteram percutiuntur ; uirtutes designantur sanctorum mutuo sese affectu prouocantium, alternoque sese exemplo erudientium.

4. Honesta uirgo, nolo etiam te lateat, quod sine gratia Dei preueniente, comitante, et cooperante, nichil boni possumus facere. Gratia Dei nos preuenit, ut bonum uelimus; concomitatur nos, ut bonum incipiamus; cooperatur nobiscum, ut bonum perficiamus. Ergo a Deo datur nobis bonum uelle, incipere, et perficere. Igitur a Deo dantur nobis uirtutes; uitia uero et peccata oriuntur ex nobis. Charitas,  pudicitia, et honestas a Deo dantur nobis: superbia uero, auaritia, cupiditas sunt ex nobis. Sine Deo nichil boni possumus facere; sed per gratiam Dei multa bona possumus operari. Sine gratia Dei ad bene operandum tardi, pigri et tepidi existimus: sed per gratiam Dei in bonis operibus grati et solliciti et deuoti sumus. Sine Deo ad peccandum statim parati sumus; sed per gratiam Dei a peccato liberamur. Sine Deo terrena et transitoria plus quam oportet diligimus: sed per gratiam Dei cuncta que hoc mundo sunt despicimus, et celestia desideramus. Propter peccatum primi hominis de paradiso eiecti sumus; sed per gratiam Dei ad paradisum nos peruenire credimus. Per peccatum primi hominis in infernum descendimus; sed per gratiam Dei nos  confidimus ascendere in celum. Nam et quod potentes sumus, quod diuites, quod sapientes existimus, non nisi per gratiam Dei sumus.

5. Interea uolo te scire, reuerendissima soror, quod omnia bona que in hoc seculo habemus, per gratiam Dei habemus. Omnia enim mala eueniunt nobis propter peccata nostra. Deus per suam sanctam misericordiam et gratiam dat nobis bona: sed 818 propter peccata nostra accidunt nobis mala. Per gratiam Dei tribuuntur nobis prospera: sed propter iniquitates nostras adueniunt nobis aduersa. Per gratiam Dei dantur nobis necessaria: sed propter uitia nostra accidunt nobis contraria. Igitur, o sponsa Christi, necesse est nobis ut semper  ad memoriam reducamus cum gratiarum actione bene merita Dei: unde Ecclesia in Canticis de Christo sponso suo loquitur, dicens: Memores uberum tuorum super uinum, recti diligunt te . Ac si diceret, Memores gratie tue et misericordie tue, atque beneficiorum tuorum diligunt te: hoc est, illi te diligunt qui recti sunt corde. Illi recti corde sunt, qui de iustitia aut sanctitate nichil suis meritis attribuunt, sed omnia tue gratie dono ascribunt. Memores gratie tue qui saluati sunt, diligunt te. Honesta uirgo, semper memor esto quia quidquid boni in te est, per gratiam Dei est. Audi Paulum apostolum de se dicentem, Gratia Dei sum id quod sum : sic et tu, carissima, gratia Dei es quidquid es. Nam et quod seculum  contempsisti, et quod domum patris tui reliquisti, et quod ancilla Dei esse uoluisti, et quod in monasterio seruire Deo decreuisti, et quod inter ancillas Dei uiuere nunc deuouisti, omnia bona hec per gratiam Dei prouenerunt tibi. Nam et quod uirgo es, et quod prudens et sapiens es, non per te, sed per gratiam Dei es.

6.  Dic mihi, queso, frater mi, quid est quod in sacra Scriptura legitur, quia nemo sanctus, nemo bonus, nemo iustus, nisi solus Deus?   Soror dilecta, sicut dicitur, ita est uere. Solus Deus est bonus, et sanctus, atque iustus, quia per se est bonus: homines uero sunt boni, non per se, sed per Deum: et ideo solus Deus est bonus, quia per se est bonus. Homines  uero sunt boni, et iusti, et sancti, non per se, sed per gratiam Dei. Quod bene in Canticis canticorum sponsus Ecclesie, scilicet Christus, designat, dicens: Ego flos campi, et lilium conuallium ; quia odorem uirtutis mee per uniuersum mundum diffundo. Ego, inquit, sum flos campi, et lilium conuallium: id est, Ego sum sanctitas, bonitas et iustitia eorum qui cum humilitate in me confidunt: quia nullus eorum poterit esse sanctus, nec bonus sine me, sicut dixi in Euangelio, Quia sine me nichil potestis facere . Ego sum flos campi, et lilium conuallium. Sicut enim campus floribus adornatur et uernat, ita totus mundus fide Christi et notitia decoratur. Ego flos campi, et lilium conuallium, quia illis hominibus amplius meam gratiam  dono, qui non in sua bonitate, nec in suis meritis confidunt, sed in me. Soror uenerabilis, ideo te moneo, ut nichil tuis meritis attribuas, nichil de te presumas. In uirtute tua nichil ponas, in uiribus tuis non confidas, in tua audacia fiduciam non habeas. Omnia diuino dono et diuine gratie ascribe. In omnibus operibus tuis Deo gratias refer. In omnibus actionibus tuis Deo gratias redde. In omni conuersatione tua Deo gratias repende. Confidentia tua semper sit in Christo, qui te creauit ex nichilo.



Iu. De timore Dei.

7. Soror carissima, audi que dico, que moneo; ausculta que loquor. Deum time super omnia, et mandata eius semper obserua, quia ecce oculi Domini  super timentes eum, et in eis qui sperant super misericordia eius . Et Salomon: Time Dominum, et recede a malo . Qui timet Dominum, nichil negligit . Etiam quidam Sapiens ait: Timor Domini, gloria, gloriatio, et letitia, et corona exsultationis. Timor Domini ditabit cor, et dabit gaudium et letitiam in longitudine dierum: nam qui sine timore est, non poterit iustificari. Timor Domini est sapientia et disciplina. Non sis incredulus in timore Dei, et ne accesseris ad illum duplici corde . Timentes Dominum sustinete eius misericordiam, et ne deflectatis ab illo, ne cadatis. Qui timetis Dominum, credite in illum, ut in oblectatione ueniat uobis misericordia. Qui timetis Dominum,  credite in illum, et non euacuabitur merces uestra. Qui timetis Dominum, diligite illum, et illuminabuntur corda uestra. Qui timent Dominum, non erunt increduli uerbo eius, et qui diligunt illum, conseruabunt uias illius. Qui timent Dominum, inquirunt que beneplacita sunt illi, et qui diligunt illum replebuntur lege eius. Qui timent Dominum, probabunt corda 819 sua, et in conspectu illius sanctificabunt animas suas. Qui timent Dominum, custodiunt mandata eius, et patientiam habebunt usque ad inspectionem ipsius . Oculi Domini super timentes se, et ipse cognoscit omnia opera eorum . Consummatio amoris Dei est sapientia . Timenti Dominum non occurrent mala, sed in tentatione Deus liberabit illum a malo . Spiritus timentium Deum requiretur, et in respectione illius benedicetur . Timor Domini est sicut paradisus; benedictio et omnis gloria operiet illum . Beatus uir cui donatum est timorem Domini habere . Timor Domini est initium dilectionis eius .

8. O soror dilecta, nulla res nos sic ab omni peccato custodit immunes, sicut timor inferni, et amor Dei. Deum timere est nulla mala facere, et nulla bona que facienda sunt preterire. Timor Domini est fons sapientie. Timenti Dominum bene erit in extremis, et in die mortis sue benedicetur . Soror uenerabilis, bonum est nobis timere Deum, qui timor Domini expellit peccatum. Timor  Domini semper emendat. Timor Domini reprimit uitium. Timor Domini cautum facit hominem atque sollicitum: ubi uero timor non est, ibi perditio est anime. Ubi timor non est, ibi dissolutio uite est: ubi timor non est, ibi est abundantia peccatorum. Igitur, honesta uirgo, timor et spes semper sint in corde tuo: pariter sint in te timor et fiducia. Spes et metus pariter perseuerent in te. Sic spera in misericordia Dei, ut timeas eius iustitiam.

9. Sed tamen, soror mihi in Christo amabilis, uolo te scire quatuor esse timores; uidelicet humanum, seruilem, initialem, et castum. Humanus timor est, ut ait Cassiodorus, quando timemus pati  pericula carnis, uel perdere bona mundi, propter quod peccamus. Hic mundanus timor malus est, et in primo gradu cum mundo deseritur; quem Dominus prohibet in Euangelio, dicens: Nolite timere eos qui occidunt corpus , etc. Secundus timor est seruilis, ut ait beatus Augustinus, cum timore gehenne homo recedit a peccato, et omnia bona que facit, non propter Dei, sed propter timorem inferni facit. Ille quasi seruus timet, qui bonum quod facit, non timore amittendi bonum quod non amat, sed timore patiendi malum quod formidat, facit. Ille non timet perdere amplexus pulcherrimi sponsi, sed timet ne mittatur in penas inferni. De hoc seruili timore ait Paulus: Non enim accepistis spiritum seruitutis iterum in timore,  sed accepistis spiritum adoptionis filiorum ; id est spiritum filialem. Bonus est iste seruilis timor, et utilis, licet insufficiens et imperfectus, per quem crescit paulatim consuetudo iustitie. Cum incipit homo credere, diem iudicii incipit timere. Si cepit credere, cepit et timere: sed qui adhuc timet, non habet perfectam fiduciam in die iudicii. Nondum est in illo perfecta caritas qui adhuc timet; quia si perfecta in illo esset caritas, non timeret. Perfecta caritas faceret in homine perfectam iustitiam, et homo non haberet unde timeret, sed haberet unde desideraret, ut transeat iniquitas, et ueniat regnum Dei. Quid est perfecta caritas, nisi perfecta sanctitas? Ille habet in se perfectam caritatem, qui perfecte uiuit. Qui  perfecte uiuit, non habet unde in inferno damnetur, sed unde in celo coronetur. Qui perfectam habet in se caritatem, non timet in inferno puniri, sed sperat in celo cum Deo gloriari. Unde dicitur in Psalmo: Gloriabuntur in te omnes qui diligunt nomen tuum . Ergo timor non est in caritate, sed perfecta caritas foras mittit timorem . Timor prius uenit in corde hominis, ut preparetur locus caritati.

10. Huic seruili timori succedit tertius timor, uidelicet initialis, quando homo incipit facere bonum propter dilectionem Dei, quod antea, faciebat propter timorem inferni. De hoc initiali timore ait Dauid propheta in Psalmo: Initium sapientie, timor Domini . Initialis timor est, quando  homo incipit amare Deum quem ante timebat: et sic excluditur a corde seruilis timor. Huic initiali timori succedit quartus timor; scilicet castus, per quem timemus ne sponsus, scilicet Christus, tardet, ne discedat a nobis; ne cum offendamus ne in eum peccemus, et ne eum perdamus. Timor iste, scilicet castus, de amore descendit, timor iste de amore nascitur. De 820 hoc timore legitur in Psalmo: Timor Domini sanctus permanet in seculum seculi . In corde hominis prius uenit timor. Et quare uenit? Ut locum caritati preparet. Quanto autem magis caritas ceperit habitare in corde hominis, tanto magis timor decrescit. Quanto maior est caritas in corde hominis, tanto minor est ibi  timor. Quare? Quia caritas mittit eum foras. Audi, soror dilecta, congruentem similitudinem. Sepe uidemus per setam introduci linum. Quando aliquid suitur, prius intrat seta, et post setam intrat linum: sic timor prius intrat in mentem hominis, et post timorem caritas. Ideo intrat timor, ut introducat caritatem: sed postquam intrauit caritas, foras mittit timorem. Timor iste sanctus est, quia in mente hominis generat sanctitatem. Timor iste sanctus est, quia introducit in mentem hominum perfectam caritatem. Perfecta etenim caritas, perfecta est sanctitas. Timor iste castus est, quia non recipit adulterum amorem; scilicet quia Deum super omnia diligit, et nichil amori illius preponit. Etiam timor iste dicitur filialis, quia non  timet Deum, quasi seruus crudelem dominum, sed quasi filius patrem dulcissimum. Hic timor ideo dicitur filialis, quia non timet quasi seruus, sed quasi filius.

11. Sed quid est quod ait Dauid propheta. Timor Domini sanctus permanet in seculum seculi, cum Ioannes dicat, Perfecta caritas foras mittit timorem?  Hoc est quod superius diximus, quia ille habet castum et sanctum timorem, qui Deum non timet propter penas inferni, uel propter supplicia gehenne, sed cum reuerentia et amore. Et hic timor, scilicet reuerentia Dei permanet in seculum seculi. Ille uero qui Deum timet propter penas inferni, non habet in se timorem castum, sed seruilem, quia non habet perfectam caritatem.  Si enim Deum perfecte diligeret, perfectam in se iustitiam haberet; et Deum non propter penas, sed cum reuerentia et timore timeret. Et ideo timor pene non est in caritate, quia perfecta caritas eum foras mittit. Aliter timet seruus dominum, atque aliter timet filius patrem. Seruus timet dominum cum desperatione et odio; filius timet patrem cum reuerentia et amore. Nunc igitur, soror reuerendissima, moneo te, ut timeas Deum cum amore et reuerentia. Nolo enim ut semper iaceas sub iugo timoris depressa, sed ut consurgas per dilectionem ad Dominum patrem tuum, qui te creauit quasi filiam. Etiam te moneo, ut Deum caste diligas, et nichil amori eius preponas, sed pro amore eius omnia que in hoc mundo sunt despicias. Iterum  admoneo te atque rogo, honestissima uirgo, ut corrigas uitam tuam cum omni studio, ita ut sit sermo tuus pudicus, incessus honestus, uultus humilis, lingua affabilis, mens plena dilectione, manus plena operatione, iuuante Domino, sine quo nichil boni poteris facere. Amantissima mihi in Christo soror, si me quasi fratrem audieris, et Deum in toto corde tuo timueris, multa bona non solum in hac uita, sed et in futura habebis. Amen.



u.---De caritate.

12. Introduxit me rex in cellam uinariam, et ordinauit in me caritatem . Cella uinaria, Ecclesia est, in qua est uinum euangelice predicationis. In hanc ergo cellam amica sponsi,  scilicet sancta anima, introducitur, atque in ea caritas ordinatur: quia non sunt equaliter omnia diligenda, sed differenter. Non debemus equaliter omnia diligere, sed alia minus, et alia magis. Nam scire quid facere debeamus, et nescire ordinem faciendi, perfecta scientia non est. Si non diligimus ea que diligere debemus, uel si diligamus ea que diligere non debemus, ordinatam caritatem non habemus. Et si plus diligimus ea que minus diligere debemus, uel si minus diligamus que plus diligere debemus, ordinatam caritatem non tenemus. Hec est ergo ordinata caritas, ut Deum ante omnia, et super omnia diligamus. Debemus Deum diligere ex toto corde, id est ex toto intellectu, et ex tota anima, et ex 821 tota uoluntate, et ex tota mente, et  ex tota memoria: ut omnem intellectum et omnes cogitationes nostras, et omnem uitam nostram ad eum dirigamus, a quo omnia bona habemus; ut nulla pars uite nostre otiosa relinquatur, sed quidquid in animam uenerit, illuc dirigatur, ubi impetus dilectionis currit. Igitur, soror carissima, dignissimum est et ualde nobis necessarium, ut Deum in omnibus et super omnia diligamus, qui est summum bonum. Summum ergo bonum diligere summa est beatitudo. Quanto quisque Deum amplius dilexerit, tanto magis beatus erit. Qui Deum diligit, bonus est. Si bonus est, ergo beatus. Unde Salomon in Canticis canticorum: Fortis est ut mors dilectio . uere Dei dilectio fortis esse ut mors dicitur; quia sicut mors uiolenter separat animam  a corpore, ita dilectio Dei uiolenter separat hominem a mundo et carnali amore. uere Dei dilectio fortis est ut mors; quia dum per dilectionem Dei a uitiis mortificamur, quod mors agit in sensibus corporis, hoc agit dilectio Dei in seculi cupiditatibus. Deus diligendus est propter semetipsum, quia est summe bonus, et quia nos creauit ex nichilo. Charitas est dilectio, qua diligitur Deus propter se, et proximus propter Deum. In primo loco diligitur Deus, sicut iam dictum est, in omnibus, et super omnia. In secundo uero diligitur proximus in Deo, hoc est, in bono.

13. Charitas habet duo mandata: unum pertinens ad dilectionem Dei, quod est maximum mandatum; alterum uero pertinens ad dilectionem proximi, quod  est simile huic, sicut scriptum est: Diliges Dominum Deum tuum, et proximum tuum sicut te ipsum . Ac si diceret: Ad hoc debes proximum tuum diligere, ad id quod diligis te ipsum; scilicet ut bonus sit, et ut ad uitam eternam peruenire possit. De hac dilectione Dei et proximi in Canticis canticorum sponsus, scilicet Christus, loquitur sponse, scilicet Ecclesie, seu anime sancte, dicens: Quam pulchre sunt mamme tue, soror mea sponsa; et odor unguentorum tuorum super omnia aromata . Quid per mammas conuenientius in hoc loco, quam ipsa dilectio Dei et proximi, de qua superius diximus, intelligitur? Per quas mammas  mens sancta omnes sensus suos per suam dilectionem nutrit, cum Deo suo caritatis coniunctione conglutinatur, et proximis suis quidquid boni potest largitur. Et odor unguentorum tuorum super omnia aromata. Per unguenta quippe ipsas uirtutes, que ex caritate nascuntur, intelligimus. Debemus proximos nostros in bono diligere, quia qui in malo diligit proximum non diligit proximum, sed odio habe. Qui non diligit fratrem suum quem uidet, Deum quem non uidet quomodo potest diligere? Nequaquam. Igitur diligamus nos ad inuicem, quia caritas ex Deo est. Et qui diligit fratrem suum, ex Deo natus est, et uidet Deum . Qui diligit fratrem suum quem uidet oculis corporis, uidet oculis mentis in se manentem Deum, scilicet caritatem;  quia Deus caritas est. Et qui non diligit fratrem suum quem uidet oculis corporis, non uidet oculis mentis in se manentem Deum, scilicet caritatem: quia si in eo esset caritas, Deus esset in eo, quia Deus caritas est. Debemus etiam diligere propinquos nostros, si boni sunt, et si Deo seruiunt. Plus debemus diligere extraneos, qui nobis sunt coniuncti uinculo caritatis Christi, quam propinquos qui Deum non diligunt, nec Deo seruiunt. Quare? Quia sanctior est copula cordium quam corporum. Omnes fideles homines debemus diligere; sed cum omnibus prodesse non possumus, illis maxime consulendum est, qui pro locorum et temporum, uel quarumlibet rerum opportunitatibus constrictius nobis, quasi quadam sorte, coniunguntur. Pari dilectione  est optanda uita eterna omnibus hominibus. Omnes homines affectu caritatis debemus diligere, scilicet ut Deo seruiant, et ut salui fiant. Sed opera misericordie non debemus omnibus hominibus equaliter impendere, sed aliis minus, atque aliis magis.

14. Soror dilecta, si ueram et perfectam caritatem uolumus custodire, ad eternam patriam Deo adiuuante possumus peruenire. Preterea debemus diligere inimicos nostros propter Deum, sicut et ipse ait in Euangelio: Diligite inimicos uestros, benefacite his qui oderunt uos: 822 et orate pro persequentibus et calumniantibus uos, ut sitis filii Patris uestri qui in celis est . Igitur, uenerabilis soror, necessaria est nobis caritas, sine qua nullus potest placere Deo. Deum non diligit, qui hominem odit. Nec Deum diligit, qui Dei precepta contemnit. Charitas est radix omnium uirtutum. Sine caritate enim quodcunque facimus, nichil nobis prodest. Nostrum studium est uacuum, si non habemus caritatem, quia Deus caritas est. Ibi regnat carnalis cupiditas, ubi non est Dei caritas. Tunc homo est perfectus, quando est caritate plenus. Sine amore caritatis quamuis quisque recte credat, ad beatitudinem peruenire non potest. Tanta est etiam uirtus caritatis, que si desit, frustra habentur, cetere uirtutes: si adsit, recte habentur omnia. Qui Deum non diligit, nec se ipsum diligit. Nunc ergo moneo te, honestissima  uirgo, ut per amorem coniungaris inuisibili sponso Iesu Christo, et ut ardeas eius desiderio. Nulla iam que in mundo sunt concupiscas. Longitudinem presentis uite penam estimes, exire de seculo festines: nullam consolationem presentis uite recipias, sed ad Christum quem diligis, tota mente suspires, ferueas, anheles, anxieris, et ipsa salus tui corporis, causa amoris Christi, fiat tibi uilis, uulnere amoris transfigaris, ita ut recte ualeas dicere: uulnerata caritate ego sum. Soror in Christo dilecta mihi, audi uerba Iesu Christi sponsi tui: Qui diligit me, diligetur a Patre meo; et ego diligam eum, et manifestabo ei me ipsum . Dilige ergo eum, carissima, in hac uita, ut ipse te dignetur diligere cum Patre in eterna beatitudine. Amen.



uI.---De primordiis conuersorum.


15. Inchoantibus premium promittitur, sed perseuerantibus datur, sicut scriptum est: Qui perseuerauerit usque in finem, hic saluus erit . Tunc enim placet Deo nostra conuersio, quando bonum quod inchoamus, usque in finem perducimus. Sic enim scriptum est: ue his qui sustinentiam perdiderunt ; id est bonum opus non consummauerunt. Sunt multi homines, qui ex sola mentis deuotione conuertantur ad Deum. Multi etiam coacti plagis conuertuntur ad Deum, qui ex deuotione non conuertebantur, sicut in Psalmo legitur: In camo et freno maxillas eorum constringe, qui non approximant ad te . Omnis conuersus a fletu incipiat peccatorum, et sic transeat  ad desiderium celestium bonorum. Soror carissima, prius debemus mala que facimus lacrymis lauare, ut tunc munda mentis acie id quod querimus contemplemur: ut dum antea a nobis plorando detergitur caligo peccati, mundatis cordis oculis albefacta inspiciantur. Necesse est omni conuerso, ut post timorem consurgat ad Deum per dilectionem quasi filius; ne semper sub timore iaceat sicut seruus. Nouiter conuersi blandis uerbis sunt consolandi; ne si exasperari ceperint, territi ad priora peccata recurrant. Qui enim nouitium suauitate et dulcedine non docet, et castigat; plus nouit exasperare quam corrigere. Prius corrigendus et castigandus est nouitius a prauo opere; deinde, a cogitatione.

 16. Omnis noua conuersio, adhuc pristine uite habet permistionem. Propterea nequaquam ulla uirtus ad oculos hominum debet exire, donec uetus conuersatio funditus ab animo exstirpetur. Tunc magis grauari se quisque impulsu uitiorum cognoscit, quando in seruitium Dei accedit. Sic populus Isrel grauiori onere ab Aegyptiis premitur, cum per Moysen diuina cognitio aperitur . uitia enim in homine ante conuersionem habent pacem: quando autem expelluntur, grauius contra hominem insurgunt. Multi post conuersionem motum libidinis sustinent: quem tamen non ad damnationem tolerant, sed ad probationem sustinent; scilicet ut semper habeant hostem cui resistant pro excutienda  inertia, dum tamen non consentiant. Remissa conuersio multos in pristinos errores deducit, ac uiuendi torpore resoluit. Tepidus in conuersione, otiosa uerba et uanas cogitationes noxias esse non conspicit: sed cum animus a torpore mentis euigilauerit, ea que leuia estimabat, confestim quasi contraria et horrenda pertimescit. Fraus et desidia timenda sunt in omni opere Dei. Fraudem Deo facimus, quando 823 non Deum, sed nosmetipsos de bono opere nostro laudamus. Desidiam facimus, quando per torporem languidi ea que Dei sunt, operamur. Omnis ars huius seculi strenuos habet amatores, et ad exsequendum promptissimos. Quare? Quia presentem habet remunerationem sui operis. Ars uero diuini timoris multos habet sectatores trepidos, languidos,  et pigritie inertia congelatos. Sed hoc inde fit, quod merces laboris eorum non in presenti uita, sed in futura dabitur. Qui nouiter sunt conuersi ad Deum, non debent in exterioribus curis prouehi. Nam si illis implicentur, statim quasi arbuscula plantata, et necdum radice perfixa, concutiuntur pariter et arescunt: nec semper ualet conuersis pro anime salute mutatio loci. Sepe tamen quibusdam dum mutatur locus, mutatur et mentis affectus. Congruum est enim inde etiam quemque corporaliter recedere, ubi se meminit uitiis deseruiisse.

17. Soror uenerabilis, audi que dico. Multi conuertuntur ad Deum non tam mente, quam corpore; quod nos sine graui gemitu dicere non possumus: habitum religionis habent, sed mentem religiosam  non habent. Multi non habent religionis animum. Multi enim ad conuersionem ueniunt, non tam propter anime salutem, quam propter corporis necessitatem qui non Deum colunt, sed uentrem suum; de quibus Apostolus ait: Quorum deus uenter est . Non est intentio eorum, ut digne Deo seruiant, sed ut bene comedant et bibant, et ut bene uestiantur, et ut bene sit eis in hoc seculo. Et quia terrena diligunt, celestia perdunt. Et sicut ait Dominus in Euangelio: Recipiunt suam mercedem in hoc seculo . Unde, soror dilecta, cauendum nobis est, ne transitoria et terrena plus quam oportet diligamus: ideo Psalmista nos admonet, dicens, Diuitie si affluant, nolite cor apponere . Terrena quidem nobis in usu esse  debent, celestia uero in desiderio: terrena debemus expendere, celestia desiderare. Est enim quedam admirabilis et magna multitudo dulcedinis, quam abscondit Deus his qui diligunt eum; de qua scriptum est: Quia oculus non uidit, nec auris audiuit, nec in cor hominis ascenderunt, que preparauit Deus diligentibus se . Unde Propheta: Satiabuntur, inquit, cum apparuerit gloria tua . Soror in Christo amabilis, ergo illa satietas sit nostra felicitas. Amen.



uII.---De conuersione.

18. Dominus dicit in Euangelio: Qui uult uenire post me, abneget semetipsum, et tollat crucem suam, et sequatur me . Sed quid est semetipsum  abnegare, nisi uoluptatibus propriis renuntiare? ut qui superbus erat sit humilis, et qui iracundus sit mansuetus, et qui luxuriosus sit castus, et qui erat ebriosus sit sobrius, et qui erat auarus sit largus. Nam si ita quisque renuntiet omnibus que possidet, et non renuntiet suis prauis moribus, non est Christi discipulus. Qui renuntiat suis rebus, sua abnegat: qui renuntiat suis prauis moribus, semetipsum abnegat. Ea que amatores seculi diligunt, serui Dei uelut aduersa refugiunt. Serui Dei plus gaudent aduersitatibus mundi, quam prosperitatibus delectantur. Soror carissima, ea que in hoc mundo sunt, seruis Dei contraria sunt, ut dum ista aduersa sentiunt, ad celeste regnum cum summo desiderio suspirent. Magna apud Deum  refulget gratia, que huic mundo contemptibilis est. Nam reuera necesse est ut que mundus odit, diligantur a Deo. Sancti uiri peregrini sunt et hospites in seculo: unde reprehenditur Petrus, quod tabernaculum in monte fieri uoluerit ; quia sanctis in hoc mundo tabernaculum non est, quibus in celo patria et domus est. Soror uenerabilis, cuncta temporalia quasi herbe marcentes siccantur et transeunt: et ideo pre eternis rebus que nunquam arescunt, recte serui Dei ista contemnunt et despiciunt, quia in eis nullam stabilitatem aspiciunt.

19. Sancti uiri qui perfecte seculum contemnunt, ita huic mundo moriuntur, ut soli Deo uiuere delectentur. Et quanto se conuersationi huius seculi  subtrahunt, tanto magis oculis mentis presentiam Dei, et angelice societatis frequentiam contemplantur: quamuis enim 824 Deus in medio hominum carnalium uitam electorum protegat, tamen ualde rarum est ut homo inter seculi uoluptates positus a peccatis sit alienus. Non erit semper securus, qui periculo fuerit proximus. Soror dilecta, bonum est ut homo sit corporaliter remotus a mundo; sed multo est melius ut sit uoluntate elongatus a seculo. Ergo ille est perfectus, qui mente et corpore a seculo est elongatus. Unde beatus Iob: Onager contemnit ciuitatem . Et seruus Dei contemnit secularium hominum societatem. Qui perfecte mundum despiciunt, aduersa uite nostre  appetunt, et prospera contemnunt, et dum ab eis uita hec contemnitur, celestis inuenitur. Longe quippe a Deo est animus, cui hec miserabilis uita dulcis est. Iste enim quid de celestibus concupiscat, uel quid de terrenis despiciat, ignorat. Nam, sicut scriptum est: Qui apponit scientiam, apponit et dolorem . Quanto homo plus potest superna cognoscere que concupiscat, tanto amplius dolere debet de terrenis et transitoriis rebus quibus inuoluitur.

20. Serui Dei qui parentum suorum utilitatem procurant, a Dei amore se separant. Unde spiritualis ita prodesse debet suis parentibus, ut dum illis gratiam carnis prestare studet, ipse a spirituali opere uel proposito non declinet. Soror in Christo  dilecta mihi, audi sententiam beati Isidori: »Multi canonicorum, monachorum, sanctimonialium feminarum pre amore suorum parentum inuoluuntur terrenis curis, et phrenesibus, et iurgiis, ac negotiis, et pro temporali salute suorum parentum perdunt animas suas.« Tamen ordinata discretio est, ut quod extraneis misericorditer impenditur, parentibus non negetur. Dignum est ut demus parentibus nostris, quod misericorditer damus extraneis. Parentibus enim carnaliter prestatur, quod extraneis pie impenditur. Honesta soror, non debemus odio habere parentes nostros; sed impedimenta eorum qui nos a recto itinere deuiant. Per uaccas Philisteorum que ducebant arcam Domini ad terram Isrel, intelligimus figuram eorum qui  propter Deum dereliquerunt seculum. Nam Philistei sicut iunxerunt uaccas plaustro, uitulosque eorum recluserunt domi, et super plaustrum imposuerunt arcam testamenti Domini : ita iugum Christi leue et suaue impositum est super ceruices seruorum Dei. Et sicut uacce amore uitulorum suorum mugiebant, et tamen non declinabant ad dexteram neque ad sinistram, sed recto tramite incedebant usque ad Bethsames, que erat in introitu terre Isrel: ita serui Dei recto tramite incedere debent, et pro amore parentum suorum non debent ad dexteram neque ad sinistram declinare a bono opere uel proposito, sed recto itinere usque ad Bethsames, id est usque ad introitum celestis regni peruenire. Et sicut uacce pro filiis suis mugiendo  pergebant, ita conuenit seruis Dei pro parentibus suis mugire; id est pro eis debent orare ut bene sit eis, et ut a malo liberentur, atque in bono confirmentur.

21. Soror in Christo amabilis mihi, sicut superius dixi tibi, non debemus parentes nostros odio habere, sed diligere. Sed, sicut ait beatus Augustinus, si in uia Dei nobis fuerint contrarii, nec sepultura a nobis illis debetur. Tu, carissima, egressa es cum Abraham de terra tua, et de cognatione tua, et de domo patris tui; et uenisti in terram quam Deus monstrauit tibi , id est in monasterium. Obsecro ergo ut perseueres in eo bene uiuendo, quiescas in sinu eiusdem Abrahe, hoc est, in beata requie, ut post mortem tuam possis requiescere.  Tu, soror mihi in Christo dilecta, cum Lot egressa es de Sodoma , id est de seculari uita: ideo moneo te ne cum uxore illius retro respicias; ne, quod absit! in exemplum peruersitatis omnibus hominibus fias. Sed rogo ut cum Lot in monte, id est in monasterio, saluam te facias, et aliis exemplum sanctitatis tribuas. Tu, honesta uirgo, egressa es cum Iosue de Aegypto , hoc est, de seculo: et cum eo moraris in deserto , id est in monasterio in quo Deus manna pluit tibi; hoc est, panem celestis uerbi dat tibi. Ideo, soror amantissima in Christo mihi, moneo te ut perseueres in monasterio sicut, cepisti, ut in eo uigilando, orando, psallendo, contra  diabolum uiriliter pugnando, 825 ad postremum deuictis hostibus cunctis, atque omnibus seculi delectationibus superatis, cum eodem Iosue peruenire possis ad terram promissionis, hoc est, ad beatitudinem uite celestis, atque ibi uidere merearis faciem indefessi Solis. Amen.



uIII.---De contemptu mundi.

22. Soror carissima, audi Dominum Iesum Christum dicentem in Euangelio: Omnis qui reliquerit domum, aut patrem, aut matrem, aut fratres, aut sorores, aut agros propter nomen meum, centuplum accipiet, et uitam eternam possidebit . Unde ualde bonum est nobis, omnia terrena propter nomen Domini relinquere, ut ab eo possimus celestia accipere. Quicunque uoluerit esse  amicus huius seculi, inimicus Dei erit. Igitur, soror in Christo amabilis, non diligamus mundum, ne inimicum Deum habeamus. Facile contemnit omnia, qui se quotidie moriturum estimat . Si quotidie mortem nostram ad memoriam reducimus, libenter omnia terrena despicimus. Si diem mortis nostre in mente habemus, cito omnia que in hoc mundo sunt despicimus.  O frater mi, libenter propter nomen Domini omnia que in hoc mundo sunt relinquerem, si aliquid haberem: sed quia non habeo aurum, neque argentum, neque diuitias huius mundi, nescio quid relinquam propter nomen Domini.  O sponsa Christi, multum relinquis, si uoluntatem habendi dimittis: multum dimittis, si desiderium  habendi postponis: multum relinquis, si carnalia desideria deseris: multum relinquis, si delectationem huius mundi propter Deum despicis: multum dimittis, si cupiditatibus et desideriis terrenis renuntias: et plus amat Deus hominum animas, quam diuitias terrenas; Deus plus diligit mentem mundam et sanctam, quam terrenam substantiam  Soror uenerabilis, regnum Dei tantum ualet quantum habes. Deus a te non requirit quod tibi non dedit. Ergo tu hoc da illi, quod ille dedit tibi, scilicet mentem sanctam, castam, mundam, pudicam, religiosam, timoratam, ac bonis moribus ornatam. Igitur, honesta soror, regnum Dei tantum ualet, quantum tu es. Trade te ipsam Christo, et compara regnum eius ab illo. Non turberis  de pretio. Pretium non te turbet, non tibi uideatur difficile, non sit tibi graue, quoniam iehsu Christus rex celorum semetipsum dedit, ut te de potestate diaboli liberaret, et Deo Patri acquireret. Ergo libenter da te ipsam illi, qui te redemit de manu inimici. Integram te da illi, quia ut te saluaret, integrum se tradidit.

23. Dilecta mihi in Christo soror, contemne terrenas diuitias, ut acquirere possis celestes. Diuitie perducunt hominem usque ad periculum corporis et anime: diuitie pertrahunt hominem usque ad mortem. Multi propter opes periclitati sunt, et multi propter diuitias in periculum deuenerunt. Multis exitiabiles fiunt diuitie; opes multis hominibus generauerunt  mortem. Nunquam habent requiem mentis, qui curis terrenis se implicant. Sollicitudines enim rerum mentem conturbant. Mens occupata in terrenis curis semper est in angustiis. uenerabilis sponsa Christi, si ergo uis esse quieta, nichil ex his que in seculo sunt queras. Semper requiem mentis habebis, si te a mundi cura remoueris. Semper habebis pacem mentis, si te a strepitu terrenarum actionum subtraxeris; quia diuitie nunquam sine peccato acquiruntur. Nullus administrat res terrenas sine peccato. ualde rarum est ut qui diuitias possident, ad requiem perueniant. Qui curis terrenis se implicat, ab amore Dei se separat. Qui defigitur in amore temporalium rerum, in Deo nullatenus delectatur. Cure temporalium rerum ab intentione  Dei auertunt animum. Nemo potest simul amplecti gloriam Dei et gloriam seculi. Nemo potest diligere simul Christum et seculum. Difficile est simul seruire celestibus curis et terrenis negotiis: difficile est Deum simul et mundum diligere. Nemo potest simul perfecte Deum et mundum diligere. Uterque autem simul equaliter amari non potest.

24. Honesta uirgo, audi que dico: quamuis homo in gloria seculi fulgeat, quamuis purpura et auro uestitus 826 sit, quamuis pretiosis uestimentis indutus sit, quamuis secularibus uestibus ornatus appareat, quamuis gemmis ac lapidibus decoratus resplendeat, quamuis pretioso habitu redimitus incedat, quamuis sit multitudine seruorum circumdatus, quamuis sit excubantium armis protectus,  quamuis sit innumeris obsequentium cuneis constipatus, quamuis agminibus tutus, semper est in pena, semper est in angustia, semper est in luctu, semper est in periculo: semper in sericis stratis manet; sed turbatus in lectis aureis iacet, sed infirmus in lectis argenteis cubat, sed fragilis in pluma iacet, tamen fragilis et mortalis est. Soror amantissima in Christo mihi, ideo hec dixi tibi, ut cognoscas quam uana est gloria huius mundi. Felicitas huius mundi breuis est. Modica est huius seculi gloria, caduca est, et fragilis temporalis potentia. Igitur, uenerabilis uirgo, ut acquirere possis celestes diuitias, contemne terrenas: libenter despice terrena, ut possis peruenire ad celestia bona. Respue transitoria, ut habere merearis eterna: da parua, ut  a Deo consequaris magna. Fuge in terra societatem hominum, ut in celo babeas societatem Angelorum: ad quam te perducere dignetur ille, qui te redemit pretioso suo sanguine. Amen.



IX.---De habitu

25. Dominus noster iehsu Christus dicit in Euangelio: Ecce qui mollibus uestiuntur in domibus regum sunt . Mollia dicuntur uestimenta, quia mollem faciunt animum. Mollibus uestimentis delectatur regis curia: asperis uero et humilibus delectatur Christi Ecclesia. Talia debent esse uestimenta seruorum et ancillarum Dei, in quibus nichil possit notari nouitatis, nichil superfluitatis, nichil uanitatis, nichil quod pertineat ad superbiam, et ad  uanam gloriam. Unde beatus Hieronymus: »Non facit ornatum clericum tenera uestis, sed munditia mentis.« Soror carissima, ergo ornemus nosmetipsos spiritualibus ornamentis; scilicet caritate, humilitate, mansuetudine, obedientia et patientia. Hec sunt uestimenta quibus placere poterimus Iesu Christo celesti sponso. Christus inuisibilis sponsus non requirit pulchritudinem foris, sed intus, sicut scriptum est in Psalmo: Omnis gloria eius filie regis ab intus . Igitur, soror in Christo amabilis, diuitie tue sint boni mores: pulchritudo tua sit bona uita. Charissima, opto ut de te dicatur illud quod in Canticis canticorum legitur: Tota pulchra es, amica mea, et macula non est in te; et iterum: ueni de Libano, ueni, coronaberis . uere beata est illa anima que Iesu Christo sponso celesti seruit sine macula. Sic et tu, soror uenerabilis, beata eris, si Iesu Christo sponso tuo sine macula seruieris. Stude ergo placere Christo non pretiosis uestibus, sed bonis moribus: non pulchritudine carnis, sed pulchritudine mentis. Stude placere illi non in facie, sed in corde. uestimenta tua et calceamenta nec nimium sint pretiosa, nec multum uilia; sed ex moderato et competenti habitu. Sic enim ait beatus Augustinus de semetipso: »Fateor, de pretiosa ueste erubesco:« et iterum: »Non decet hanc professionem, non decet hanc admonitionem, non decet hec membra, non decet hos canos.« Honesta uirgo, uestis pura circumdetur tibi non ad pulchritudinem, sed propter corporis  necessitatem: ne dum pretiosis uestimentis uestiris, cadas in turpitudinem anime; quia quanto amplius corpus foris propter uanam gloriam componitur atque ornatur, tanto interius anima fedatur et sordidatur.

26. Igitur, soror in Christo amabilis, professionem tuam habitu et incessu demonstra. Sit in gressu tuo simplicitas, sit in incessu honestas. Nihil dedecoris, nichil lasciuie, nichil petulantie, nichil insolentie, nichil leuitatis in incessu tuo appareat. Animus enim in corporis gestu apparet: gestus corporis signum est mentis. Corporis gestu animus proditur, soror carissima. Ergo incessus tuus non habeat imaginem leuitatis; incessus tuus non offendat oculos alterius. Non prebeas de te spectaculum, non des  aliis locum de te obtrectandi. Soror dilecta, munda conscientiam tuam ab omni malitia, ut feliciter dicatur tibi a Iesu Christo sponso celesti: Ecce tu pulchra es, amica mea; 827 ecce tu pulchra: oculi tui columbarum . Pulchra uidelicet propter perfectionem corporis, et munditiam cogitationis. Ecce tu pulchra es, habens mundam et simplicem intentionem cordis; quia cuncta bona que agis, non ut ab hominibus uidearis, sed ut soli Deo placeas operaris. Oculos habes columbarum, quia immunem te custodis ab omni malitia et simulatione, atque fictione.

27. Soror mihi in Christo amantissima, ideo hoc dixi, ut plus gaudeas intus in anima de sanctis uirtutibus,  quam foris in corpore de pretiosis uestibus. Nam, ut dicit beatus Gregorius, nemo uestimenta pretiosa querit, nisi ad inanem gloriam, uidelicet ut inde laudetur, et ut honorabilior ceteris appareat. Nemo uult pretiosis uestibus indui, nisi ubi ab aliis possit uideri. Ergo pro sola uana gloria uestimentum pretiosum queritur. uirgo uenerabilis, in hoc cognoscimus quod seculum diligimus, quia pretiosa uestimenta amamus. Qui seculum non diligit, pretiosa uestimenta non querit. Quando homo gaudet de pulchritudine corporis, mens eius elongatur ab amore Creatoris, Quanto amplius in compositione corporis letamur, tanto magis a superno amore disiungimur. Quanto plus in terrenis et transitoriis rebus gaudemus, tanto minus celestia desideramus.  uere maculam habet in se sanctimonialis femina, si diligit pretiosa uestimenta. Non est sine macula Christi sponsa, si amat uestem pretiosam. Ancilla Christi, que seculum perfecte reliquit, uilia uestimenta querit. Ancilla Christi, que pretiosa uestimenta desiderat, adhuc perfecte seculum non contempsit. Nigra uestis insinuat humilitatem mentis; uile uestimentum denuntiat mundi contemptum. Nigredo ueli munditiem et puritatem demonstrat animi; nigrum uelum castitatis et sanctitatis est signum. Nunc ergo, reuerendissima soror, moneo te, ut habitum quem ostendis specie, impleas opere. Obsecro te, ut habitum Ordinis bonis ornes moribus. Sanctus est habitus, sanctus sit animus: sicut sancta sunt uestimenta, sic opera tua sint sancta:  sicut sacratum est uelum, sic opus tuum sit sanctum. Non aliud abscondas intus, et aliud ostendas foris: non sis aliud in secreto, et aliud in publico. Qualis uis haberi, talis esto: qualis es in facie, talis esto in operatione: et qualis es in uultu, talis esto in actu. Amen.



X.---De compunctione.

28. Compunctio cordis est humilitas mentis ueniens de recordatione peccati, et de timore iudicii. Illa compunctio est perfecta, que repellit a se omnem delectationem carnalium rerum; et toto studio mentis figit intentionem suam in contemplatione Dei. Duplicem esse compunctionem legimus: unam scilicet qua propter Deum anima cuiusque serui Dei afficitur, id est, cum ad memoriam reducit mala  que fecit; altera uero, cum suspirat propter desiderium eterne uite. Quatuor modis compungitur mens iusti hominis: nempe memoria peccatorum, recordatione futurarum penarum, consideratione peregrinationis huius uite, desiderio superne patrie, quatenus ad eam possit cito peruenire. Omnis peccator tunc se cognoscit uisitari a Domino, quando compungitur ad lacrymas. Nam et Petrus tunc fleuit, quando in eum Christus respexit, sicut scriptum est: Et conuersus Dominus respexit Petrum, qui statim egressus foras, fleuit amare . Unde etiam Psalmista dicit: Respexit, et commota est, et contremuit terra . Tunc terra contremiscit, quando peccator ad lacrymas commouetur.  Admoneo igitur te, soror carissima, ut in oratione cum lacrymis ad memoriam reducas peccata tua; quia qui non habet cordis compunctionem uel contritionem, non habet mundam orationem. Soror mihi in Christo amabilis, audi exempla sanctorum, qui per compunctionem et lacrymas apud Deum obtinuerunt ueniam peccatorum suorum. Anna mater Samuelis per compunctionem et lacrymas meruit habere filium; insuper obtinuit apud Deum prophetie donum . Dauid per compunctionem et lacrymas obtinuit ueniam perpetrati homicidii atque adulterii. Sic enim audiuit per prophetam: Non morieris, quia Dominus transtulit peccatum tuum . Pater 828 Tobias per compunctionem et lacrymas meruit accipere curationem cecitatis,  et consolationem paupertatis. Sic enim dixit ei Raphel angelus, Gaudium tibi semper sit: et adiecit, Forti animo esto, in proximo est ut a Deo cureris . Etiam Maria Magdalena per compunctionem et lacrymas meruit a Domino audire: Remittuntur tibi peccata tua . Soror uenerabilis, ideo exempla sanctorum proposui tibi, ut lacryme per compunctionem suaues sint tibi.

29. Bona compunctio thesaurus est desiderabilis, et inenarrabile gaudium in mente hominis. Anima que in oratione habet compunctionem, proficit ad salutem. uir fortis non est minus laudabilis in luctu, quam in bello. Quia ergo post Baptismum inquinauimus uitam, baptizemus lacrymis conscientiam nostram. Ubi lacryme fuerint, ibi accenditur spiritualis  ignis qui illuminat secreta mentis. Lacryme penitentium pro baptismate reputantur apud Deum. Soror mihi in Christo dilecta, si compunctionem secundum Deum habueris, beata eris. Compunctio cordis, sanitas est anime: compunctio mentis illuminatio est anime; quia tunc anima illuminatur, quando ad lacrymas compungitur. Compunctio lacrymarum remissio est peccatorum; quia tunc peccata dimittuntur, quando cum lacrymis ad memoriam reducuntur. Compunctio Spiritum sanctum reducit ad se; quia cum a Spiritu sancto mens uisitatur, statim homo peccata sua plorat.

30.  O frater mi, queso, dic mihi, que sunt cause nostri doloris, pro quibus in hac uita mortali ploramus?  Propter peccata  nostra, et propter miseriam huius mundi, ac propter compassionem proximi, et propter dilectionem celestis premii. Propter peccata flebat ille qui dicebat: Lauabo per singulas noctes lectum meum: lacrymis meis stratum meum rigabo . Idem de miseriis huius mundi gemebat cum dicebat: Heu mihi! quia incolatus meus prolongatus est: habitaui cum habitantibus Cedar, multum incola fuit anima mea.  Dominus per compassionem fleuit super Lazarum , et super ciuitatem Ierusalem dicens: Quia si cognouisses et tu . Etiam Paulus apostolus, qui precipit gaudere cum gaudentibus, et flere cum flentibus , per compassionem dolebat, dicens:  Quis infirmatur, et ego non infirmor?  Cum dilectione celestis premii plorabant iusti, dicentes illud Psalmiste: Super flumina Babylonis illic sedimus et fleuimus dum recordaremur tui, Sion . uita presens, mors est, quia est plena miseriis: quod non est in patria, sed in uia; nec est in domo, sed in exsilio. In hoc mundo non sumus in nostra ciuitate, sed in peregrinatione, sicut scriptum est: Non habemus hic manentem ciuitatem, sed futuram inquirimus . Ideo, soror dilecta, moneo te, ut primo lugeas propter peccata tua: deinde, propter miserias huius mundi, atque compassionem proximi ad postremum uero, propter dilectionem Dei ac celestis premii. Honesta uirgo, deprecare Deum cum omni deuotione,  ut det tibi ueram mentis compunctionem, et cordis contritionem. Compunctio unigenitum Christum Dei Filium facit habere in se, sicut Dominus ipse ait: Ego et Pater ueniemus, et apud eum qui me diligit, mansionem faciemus . Ubi lacryme abundant, ibi graues cogitationes non propinquant: et si aliquando appropinquant, ibi radices non habent. Lacryme apud Deum semper nobis dant fiduciam magnam. Soror in Christo amabilis mihi, audi uocem Iesu Christi sponsi tui dicentis, Surge, amica mea, et ueni, per dilectionem: iam enim hiems transiit, imber abiit et recessit, flores apparuerunt in terra nostra, tempus putationis aduenit, uox turturis audita est in terrra nostra : hoc est, uox predicantium Apostolorum in Ecclesia. Turtur  est auis castissima, que in excelsis et in arboribus semper nidificare uel morari solet, Apostolos uel ceteros doctores significans, qui possunt dicere, Nostra conuersatio in celis est : que et gemitum habet pro cantu, et significat ploratum sanctorum, qui suos ad lamentum et fletum hortantur, dicentes, Miseri estote et lugete .

31. Igitur, honesta uirgo, accipe exemplum huius turturis, et luge propter amorem Iesu Christi sponsi tui, quousque eum uidere possis regnantem in solio regni sui. Melius est tibi lugere cum amore Iesu Christi, quam cum timore inferni. Pulchre sunt gene tue sicut turturis . Natura turturis est, ut si per occasionem perdiderit coniugem, 829 alterum amplius non querat. O sponsa Christi, assimilare  et tu huic turturi, et preter Iesum Christum sponsum tuum, amatorem non queras alterum. O sponsa Christi, esto similis turturi, et luge die ac nocte cum desiderio Iesu Christi sponsi tui, quia iam ascendit ad celos, ut aliquando faciem illius uidere merearis in dextera Patris. Pulchre sunt gene tue sicut turturis. In genis solet esse uerecundia. Soror uenerabilis, genas habes turturis, si pre uerecundia Iesu Christi sponsi tui nichil contra uoluntatem illius facis: genas habes turturis, si cum amore et reuerentia Christi ea que illi displicent, postponis: genas habes turturis, si preter Christum alterum amicum non diligis. Igitur, soror carissima, indesinenter peccata tua cum lacrymis  laua. Quotidie laua tuas negligentias per compunctionem et lacrymas. Transgressiones tui ordinis sine intermissione ablue cum lacrymis; et per lacrymas et compunctionem acquire tibi tuorum remissionem peccatorum: per lacrymas et crebra suspiria acquire tibi eterna gaudia. Plange iniquitates tuas, mala scelerum tuorum deplora, mala que egisti, flendo commemora: meroris unda te irriget, compellat te plangere fluuius lacrymarum: que gessisti praue, fletibus dele; que illicite commisisti, lacrymis ablue. Honesta uirgo, si peccata non ploraueris in hoc seculo, quando dictura es Deo: Posuisti lacrymas meas in conspectu tuo?  Charissima, si iniquitates tuas non fleueris in hac mortalitate, quando dices: Fuerunt mihi lacryme  mee panes die ac nocte?  Moneo igitur te, sponsa Christi, ut in hac mortali uita lugeas peccata tua, ut consolari merearis in celesti patria, sicut scriptum est: Beati qui lugent, quoniam ipsi consolabuntur . Amen.



XI.---De tristitia.

32. Dominus dicit in Euangelio: Amen, amen dico uobis, quia plorabitis uos et flebitis, mundus autem gaudebit: uos autent constristabimini, sed tristitia uestra uertetur in gaudium . Etiam Salomon ait: Cor gaudens exhilarat faciem: spiritus uero tristis deiicitur in merorem anime . Animus gaudens etatem floridam facit: spiritus uero tristis exsiccat ossa . Fili, in bonis non des querelam, et in omni dato non des tristitiam uerbi  mali . Omnis plaga, tristitia cordis est . Iucunditas cordis, est uita hominis . Cor prauum dabit tristitiam, et homo sapiens resistet illi . Per tristitiam festinat mors: tristitia flectit ceruicem cordis . Cor letum bonam facit ualetudinem, uiro autem tristi exsiceantur ossa. Et beatus Athanasius dicit: »Homo tristis semper malitiatur, et contristat Spiritum sanctum sibi a Deo donatum.« Hoc etiam docet Apostolus dicens: Nolite contristare Spiritum sanctum qui habitat in uobis, in quo signati estis in die redemptionis . uide ergo, soror carissima, ne contristes Spiritum sanctum qui habitat in te, ne forte derelinquat te. Aufer a te dubietatem, et animositatem, quia utraque contristat  Spiritum sanctum. Aufer a te tristitiam, quia ipsa est soror dubietatis et animositatis. Certe tristitia secularis omnium malorum spirituum est pessimus, et nocet seruis Dei. Tristitia secularis ledit et conterit atque allicit seruos Dei. Spiritus enim sanctus non sustinet tristitiam carnalem. Igitur, soror dilecta, indue semper letitiam spiritualem, que habet gratiam apud Deum. Omnis letitia spiritualis semper bona est, et bona cogitat, atque contemnit uanam tristitiam. Si letitia spiritualis bona non esset, nunquam propheta diceret, Letamini in Domino, et exsultate, iusti; et gloriamini, omnes recti corde : et iterum, Letabitur iustus in Domino, et sperabit in eo; et laudabuntur omnes  recti corde .

33.  O frater carissime, si tristitia mala est et nocet seruis Dei, quid est quod ait Salomon: Cor sapientum ubi tristitia est, et cor stultorum ubi est letitia? .  Soror uenerabilis, hoc quod ait Salomon, Cor sapientum ubi tristitia est, et cor stultorum ubi est letitia, non est intelligendum nisi de spirituali tristitia, et de seculari letitia. Ac si apertius diceret: Cor sapientum ubi tristitia est spiritualis, et cor stultorum ubi est secularis letitia. Qui secundum Deum tristitiam habent, sapientes sunt: qui autem secundum seculum tristitiam habent, sunt stulti. Unde Dominus in Euangelio: Gaudete et exsultate, quia nomina uestra scripta sunt in celis . Et  Paulus apostolus: Quasi 830 tristes, semper autem gaudentes ; et iterum, Gaudete in Domino semper; iterum dico, gaudete . Ergo tristitia spiritualis bona est: tristitia uero que nascitur ex cupiditate temporalium rerum, est mala. De tristitia spirituali scriptum est: Beati qui lugent quoniam ipsi consolabuntur . De tristitia autem seculari ait Salomon: Multos occidit tristitia, et non est utilitas in ea . Iterum de letitia spirituali dicitur: Letetur cor querentium Dominum . Et iterum de letitia seculari legitur. ue uobis qui ridetis nunc, quoniam plorabitis et flebitis . Soror carissima, audi etiam quod beatus Paulus dicit: Tristitia que  secundum Deum est, operatur salutem penitentie: tristitia uero que est secundum seculum, operatur mortem . Oratio hominis qui semper est tristis, non habet uirtutem, nec potest ascendere ad Deum. Ubi tristitia fuerit cooperta Spiritu sancto, non ibi est acceptabilis oratio, quia infirma est, et non potest ascendere ad Deum. Igitur, soror mihi amabilis, omitte tristitiam; desine tristis esse, tristitiam repelle a te. Noli dare te multe tristitie; non perseueres in tristitia; ne dederis tristitie cor tuum. Tristitia unum est ex septem principalibus uitiis: et ideo est cauenda ab omnibus seruis Dei. Unde beatus Isidorus: »Si bene et pie uixeris, nunquam eris tristis. Bona uita semper habet gaudium.« Honesta soror, ergo expelle a te tristitiam; quia  sicut tinea comedit uestimentum, et sicut uermis rodit lignum, ita tristitia nocet cordi. Munda ergo cor tuum ab omni tristitia carnali atque seculari, et oratio tua erit acceptabilis apud Deum. Igitur, soror uenerabilis, de recordatione peccatorum tuorum luge, et in amorem Iesu Christi sponsi tui gaude. De memoria precedentium delictorum tuorum plora, et de spe celestium bonorum exsulta. De transactis culpis et negligentiis tuis dole, et de promissione celestis regni letare. De preteritis tuis delictis contristare, et de gaudio eterne retributionis hilaresce. Ad quod te perducere dignetur ille, cui in tuo uirgineo corpore iucundum habitaculum preparasti. Amen.



XII.---De dilectione Dei.


34. Dominus noster iehsu Christus dicit in Euangelio: Si quis diligit me, sermonem meum seruabit: et Pater meus diligit eum, et ad eum ueniemus, et mansionem apud eum faciemus . Et Ioannes apostolus: Nos diligimus Deum, quoniam ipse prior dilexit nos . Qui diligit Deum, exorabit pro peccatis suis, et continebit se ab illis. Soror carissima, dilige Deum, et inuoca eum in salute tua; quia dilectio est uita, et odium est mors. Deus non uult se tantum uerbis diligi, sed puro corde, et operibus bonis. Deum non diligit, qui precepta Dei contemnit. Mens hominis qui Deum diligit, non est in terra, sed in celo; quia semper celestia desiderat. Moneo te, soror carissima, ut  diligas Deum super omnia; qua ipse te elegit ante secula. Plus debemus Deum diligere, quam parentes nostros. Quare? Quia Deus fecit nos, et parentes nostros propriis manibus, id est, propria uirtute, sicut scriptum est: Ipse fecit nos, et non ipsi nos . Maiora tribuit nobis Christus, quam parentes nostri: et ideo super parentes debemus diligere Christum. Stultum est aliquid plus quam Deum amare; quia qui plus diligit creaturam quam Creatorem, peccat. Et qui preponit amorem creature amori Creatoris, errat. Ergo super omnia est nobis Deus diligendus. Dic, obsecro, honesta uirgo, cum amore et dilectione de Christo: Dilectus meus mihi et ego illi, qui pascitur inter lilia, donec aspiret dies, et inclinentur umbre . Sponsa  Christi, rogo, ut apertius dicas: Dilectus meus mihi societur uinculo caritatis et amoris, et ego illi coniungar et socier uicissitudine mutue dilectionis, qui pascitur inter lilia; hoc est, delectatur et iucundatur inter candidas et odoriferas uirtutes sanctorum, atque inter choros uirginum: donec aspiret dies, et inclinentur umbre; donec nubila transeant presentis uite, et appareat dies, hoc est, ueniat claritas sempiterne beatitudinis.

35. Soror carissima, iustitia est Deum toto corde amare, illique tota adherere uoluntate, qui est summum bonum. Summum bonum amare, summa est beatitudo. Qui Deum amat, bonus est: si bonus, ergo et beatus. Quanto homo plus Deum diligit, tanto magis beatus erit. Dilectio est 831 specialis  et propria uirtus sanctorum. Amantissima mihi in Christo soror, ideo hec dixi, ut nullus amor seculi te separet ab amore Christi. Sponsa Christi, etiam rogo, ut aliquid nobis de amore celestis sponsi tui dicas. Fasciculus myrrhe dilectus meus mihi, inter ubera mea commorabitur . Dic ergo carissima planius, ut ea que dicis, intelligamus. Fasciculus myrrhe dilectus meus mihi, inter ubera mea commorabitur. Locus cordis est inter ubera, hoc est, inter mammillas: ergo dilectus meus inter ubera mea commorabitur; id est, memoria, dilectio, et amor Iesu Christi sponsi mei, semper erit inter mammillas meas, hoc est, in corde meo. Et siue in prosperis, siue in aduersis semper ad memoriam reducam  omnia bona que mihi tribuit: quia dilexit me, et mortuus est pro me; atque ascendit ad celos, et ut ad eum perueniam, quotidie uocat me dicens, ueni de Libano, sponsa, ueni, coronaberis . Leua Iesu Christi sponsi mei sub capite meo; id est, donum Spiritus sancti requiescat in me in hac presenti uita; et intellectus sanctarum Scripturarum sit in mente mea, ut eum cognoscam et perfecte intelligam: et dextera illius amplexetur me; hoc est, ad eternam beatitudinem peruenire faciat.

36. Charissima soror, roga ancillas Christi que tecum sunt, et dic eis: Fulcite me floribus, stipate me malis, quia amore Iesu Christi sponsi mei langueo . O uos, sancte sorores mee, que iam Christum super omnia diligitis, et nichil  amori illius preponitis, fulcite me bonorum uestrorum exemplis, et qualiter Christum dilectum meum inuenire ualeam ostendite, quia pre amore illius infirmor. Hic amor dulcis, hic languor suauis, hec infirmitas sancta, hec dilectio casta, coniunctio intemerata, hec copula inuiolata, hec complexio illibata: et uos, sancte sorores, fulcite me floribus, id est uestre conuersationis exemplis; quia pre amore sponsi mei infirmor. Honesta uirgo, uere pro amore Iesu Christi sponsi tui langues et infirmaris, si pro amore illius omnia que in mundo sunt, contemnis et despicis. uere pro amore Iesu Christi infirma iaces in lecto contemplationis, si Christum super omnia diligis. uere pro amore Christi es infirma, si plus diligis celestia quam terrena. uere propter  amorem et dilectionem Christi languida iaces in lecto anime dilectionis ac suauitatis, si in sanctis operibus fortis, et in terrenis actibus es debilis. Soror mihi in Christo amabilis, si Christum ex toto corde tuo dilexeris, et nichil amori illius preposueris, cum eodem Iesu Christo sponso tuo in celesti regno letaberis. Si Christum in tota mente secuta fueris, et eum tota mente dilexeris, absque ulla dubitatione cum eo in celesti patria gaudebis, et eum cum sanctis uirginibus quocunque ierit sequeris. Si cum omni deuotione Christo adheseris, et ad eum die ac nocte suspiraueris in hoc presenti seculo, sine dubio cum eo exsultabis in celesti palatio, atque inter uirginum choros cantabis illi dulces hymnos, sicut scriptum est:

    Qui pascis inter lilia
Septus choreis uirginum,
Sponsus decorus gloria,
Sponsisque reddens premia.
   Quocunque pergis, uirgines
Sequuntur, atque laudibus
Post te canentes cursitant,
Hymnosque dulces personant. 
Ideo hoc dixi, soror carissima, ut Christum super omnia diligas, ut nichil amori illius preponas. Obsecro te, dilecta soror, ut nullum preter Christum queras amorem, et nullam preter Christum diligas pulchritudinem. Pro amore Christi luge, pro amore Christi plange, donec eum merearis uidere in dextera  Patris sui regnantem. Amen.



XIII.---De dilectione proximi.

37. Soror carissima, audi que Dominus iehsu Christus ait discipulis suis: In hoc cognoscent omnes quia mei estis discipuli, si dilectionem habueritis ad inuicem . Omnes fideles discipuli Christi sunt. Unusquisque illius discipulus est, cuius doctrinam sequitur. Ergo qui uult Christi discipulus esse, studeat proximos suos tanquam se ipsum diligere. Dilectio proximi malum non operatur. Quare? Quia plenitudo legis est dilectio . Et Paulus apostolus: Ambulate in dilectione, sicut et Christus dilexit uos, et tradidit semetipsum pro uobis , Etiam Ioannes apostolus ait: Qui diligit fratrem suum, in lumine manet, et scandalum  non est in eo: qui odit fratrem suum, et in 832 tenebris est, nescit quo uadat, quoniam tenebre obcecauerunt oculos eius . Si quis dixerit: Diligo Deum, et fratrem suum oderit, mendax est, et ueritas in eo non est. Et hoc mandatum habemus a Deo, ut qui diligit Deum, diligat et fratrem suum. Qui non diligit fratrem suum quem uidet, Deum quem non uidet, quomodo potest diligere?  Etiam Salomon ait: Omni tempore diligit qui amicus est; et: Frater in necessitate comprobatur . Et beatus Augustinus: »Hominem uincis humana felicitate, diabolum uincis inimici dilectione.« Tamen, soror dilecta, non debet inter seruos Dei carnalis dilectio esse, sed spiritualis. Nihil Deo specialius uirtute dilectionis.  Nihil desiderabilius diabolo, quam exstinctio caritatis. Sanctus amor non habet scandalum. Omnem hominem fidelem iudica tuum esse fratrem. Memento quod unus artifex condidit nos. uerus amor non habet amaritudinem scandali.

38. Soror uenerabilis, in proximi dilectione cognosces quomodo debeas peruenire ad dilectionem Dei. Sicut dilectio mentem eleuat; ita malitia demergit. Nec Deum uere sine proximo poteris diligere, nec proximum sine Deo. ueram caritatem tenes, si et amicum diligis in Deo, et inimicum diligis propter Deum. Quantum fueris larga in dilectione proximi; tantum eris alta in congregatione Dei. Si in ueritate diligis proximum tuum, in tranquillitate est cor tuum. Ille uero qui proximum suum habet  odio, circumdatus est tenebris: et ideo diligendo proximum purgas oculum mentis ad uidendum Deum. Tamen, reuerendissima soror, moneo te, ut nullum hominem carnaliter diligas. Unde beatus Isidorus: »Multum in terra demersus est, qui diligit hominem moriturum plus quam oportet, carnaliter.« Cum Deo manere non possumus, si in hoc seculo unanimes esse nolumus. Amicus in necessitate comprobatur. Si precepta Dei uolumus custodire, sicut nosmetipsos debemus proximos nostros diligere; quia si sine dissimulatione diligit homo fratrem, cito placat Deum Patrem. Qui diligit proximum, non potest facere homicidium, non adulterium, non furtum, non periurium, non falsum testimonium, non rapinam, non inuidere, non litigare.  Igitur, honesta uirgo, dilectionem Dei et proximi, in qua tota Lex pendet et Prophete, semper meditemur, et opere perficiamus. Sed si proximus noster patitur aliquam tribulationem, aut infirmitatem, aut damnum, aut in carcerem mittitur; si dolemus pro illo, in corpore Ecclesie sumus: si autem non dolemus, iam a corpore Ecclesie precisi sumus. Charitas que colligit et uiuificat omnia membra Ecclesie, si nos uiderit de ruina proximi gaudere, statim nos prescindit a corpore. Tandiu dolet membrum, quandiu in corpore continetur. Si autem membrum precisum fuit a corpore, nec sentire poterit, nec dolere. Si manus, aut pes, aut aliquod membrum precisum fuerit a corpore, si totum corpus  tunc in multis partibus diuidatur, aut in ignem mittatur, manus illa iam non sentit, quia iam diuisa est a corpore. Talis est omnis christianus qui de alterius damno, aut tribulatione, aut angustia, aut necessitate non dolet, sed, quod peius est, gaudet, quia iam alienus est a corpore Ecclesie.

39. Nos uero, honesta uirgo, si ueram et perfectam caritatem uolumus custodire, diligamus bene. Omnes fideles sicut nosmetipsos studeamus diligere, ut quia Christus est caput nostrum, mereamur membra illius esse: ut cum Christus apparuerit, qui est gloria nostra, nos per concordiam caritatis, et per dilectionem Dei et proximi, cum ipso possimus apparere in gloria. Tunc uero amicus amatur, si non pro se, sed pro Deo amatur. Unde beatus  Isidorus: »Qui intemperanter amat amicum, magis amat illum pro se quam pro Deo.« Tunc quisque bonitati atque diuine iustitie fit contrarius, quando despicit amicum aliqua aduersitate percussum. uera amicitia nulla occasione excluditur, nullo tempore deletur: sed ubicunque se uerterit tempus, illa firma est. Pauci sunt amici qui usque ad finem sint cari. Illa est uera amicitia, que nichil ex rebus amici querit, nisi solam beneuolentiam, scilicet ut gratis amet amantem se. Igitur, soror amabilis in Christo, moneo te ut diligas amicos tuos in Deo, hoc est in bono. Dilige etiam inimicos tuos propter 833 Deum, sicut scriptum est: Diligite inimicos uestros, benefacite his qui oderunt uos ; et iterum: Si esurierit inimicus  tuus, ciba illum: si sitit, potum da illi ; et iterum: Benedicite persequentibus uos, benedicite, et nolite maledicere . Dilectio est soror caritatis. Charitas nunquam fuit sine dilectione; nec dilectio sine caritate. Honesta uirgo, ergo necessaria est nobis dilectio, in qua tante uirtutes consistunt, et de qua tanta bona nascuntur. Dilectio habet duas alas. Ala dextera est dilectio Dei: sinistra ala est dilectio proximi. Nullus hominum cum una ala poterit uolare ad celum. Quare? Quia nec sola dilectio Dei sine dilectione proximi ualet ad consequendam eternam beatitudinem. uirgo prudens, sume tibi has duas alas, uidelicet dilectionem Dei et  proximi, ut libere possis uolare, bona operando, et peruenire ad patriam celestis regni. Amen.



XIu.---De compassione.

40. Soror carissima, audi quid Dominus noster iehsu Christus dicat: Omnia bona que uultis ut faciant uobis homines, uos facite illis . Hec est enim Lex, et Prophete. Et Paulus ait: Gaudere cum gaudentibus, flere cum flentibus ; et iterum: Suscipite infirmos, patientes estote ad omnes ; et Salomon ait: Qui despicit proximum suum, peccat . Fidem posside cum proximo tuo in paupertate illius, ut et in bonis eius leteris. In tempore tribulationis permane proximo tuo fidelis, ut in hereditate illius sis coheres .  Qui cauat proximo suo foueam, cadet in illam: et qui parat laqueum proximo suo, peribit in illo . Unde Psalmista: Lacum aperuit et effodit eum, et incidit in foueam quam fecit . Perfecte proximum non diligit, qui illi in necessitate non succurrit. Quanto amplius per compassionem proximis nostris in necessitate succurrimus, tanto amplius Creatori nostro appropinquamus. Sic debemus habere curam nostri, ut non negligamus curam proximi. Igitur, soror dilecta, quod non uis tibi accidere, nec proximo tuo cupias euenire. Condole alienis calamitatibus. Saucia te fletibus in alienis meroribus. In tribulatione alterius et tu esto tristis: cum infirmis esto infirma. Sic alienos merores tanquam tuos luge: cum plangentibus plange, cum lugentibus  luge, cum flentibus fle, cum plorantibus plora: talis esto aliis, quales optas circa te esse alios. Quod non uis pati, non facias alteri: non facias alteri mala, ne tu patiaris similia. Ita clemens esto in alienis delictis, sicut in tuis, ut non aliter te, et aliter alios penses. Si ceciderit inimicus tuus, noli gratulari in ruina aduersarii, noli extolli: non leteris super inimici interitu, ne forte et tibi superueniat malum. Non extollaris de casu inimici, ne forte conuertat Deus iram suam in te. Qui enim gaudet de casu inimici, cito ueniet super eum malum. Sit igitur humanus affectus erga miserum, sit erga pauperem dolor compassionis, sit erga dilectum amor miserationis. Si esurierit inimicus tuus, ciba illum; si sitit, potum da illi. Non despicias pauperes , non contemnas egenos , non uilipendas pupillos : nullus a te tristitiam habeat, nemo a te confusus abscedat. uisita infirmos, consolare pusillanimes, ut tu a Domino consolari merearis in eterna beatitudine. Amen.



Xu.---De misericordia.

41. Soror carissima, audi Iesum Christum in Euangelio dicentem, Beati misericordes, quoniam ipsi misericordiam consequentur ; et iterum, Estote misericordes, quia et Pater uester celestis misericors est . Et Paulus apostolus: Estote autem inuicem benigni et misericordes, et induite uos sicut electi Dei et sancti in sancta misericordia . Pietas autem ad omnia utilis est . Et  Salomon ait: Facere misericordiam et iudicium magis placet Deo quam sacrificium . Misericordia facit locum unicuique secundum meritum operum suorum. Miseratio hominis circa se, et circa proximum suum: misericordia autem Domini super omnem carnem . Ille offert sacrificium, qui facit misericordiam . Misericordia autem Domini a compatiendo aliene miserie, uocabulum sortita est. Qui in alterum misericors non fuerit, misericordiam Dei inuenire non poterit. Soror dilecta mihi in Christo, misericordia et ueritas te precedant. 834 Misericordiam nunquam deseras. Benefacies anime tue si misericors fueris. Qui alteri  miseretur, misericordiam a Domino consequetur. Soror uenerabilis, quod habes, habeto ad misericordiam. Prebe misericordiam sine murmure. Tale erit opus tuum, qualis fuerit intentio tua. Non est misericordia, ubi non est beneuolentia. Bonum quod facis, propter misericordiam fac, non propter uanam gloriam. Nihil facias propter laudem, sed propter eternam remunerationem. Nihil facias propter temporalem opinionem, sed propter eternam mercedem. Nihil facias propter famam, sed propter uitam eternam. Ad quam te perducere dignetur omnipotens Deus, reuerendissima soror. Amen.



XuI.---De exemplis sanctorum.

42. Ad conuersionem uel emendationem fidelium  multum exempla sanctorum prosunt, soror carissima. Ideo scribuntur casus et reparationes sanctorum, ut miseri propter multitudinem peccatorum non desperemus; sed per penitentiam resurgendi etiam post lapsum spem habeamus, ut nullus post peccatum de bonitate Dei desperet, dum conspicit etiam post ruinam reparationem fuisse sanctorum. Propterea posuit Deus uirtutes sanctorum ad exemplum nostrum, ut per uestigia ipsorum peruenire possimus ad regna celorum: uel, si eos ad bene operandum sequi noluerimus, in penis inexcusabiles simus. Sancti Dei homines, quandiu fuerunt in hoc seculo, non cessauerunt currere in bonis operibus, scilicet in ieiuniis, in uigiliis, in eleemosynis, in castitate, in continentia,  in longanimitate, in patientia, in suauitate, in orationibus, in persecutionibus, in beneuolentia, in fame et siti, in frigore et nuditate, et in laboribus multis pro Christi nomine. Sancti homines despexerunt presentem mundum, ut eternum regnum acquirerent: non acceperunt hic promissiones uel diuitias miserabiles huius seculi, que perducunt homines male eis utentes ad tormenta inferni; sed hanc patriam tota intentione relinquentes, ad celestem Ierusalem leuauerunt oculos suos. Homines sancti uitauerunt peccatum in uerbo, in facto, in cogitatione, in uisu, in auditu, in nutu, in oculis, in manibus, in ira, in pedibus, in rixa, in furore, in dissensione, in uana gloria, in superbia,  in elatione, in cupiditate, in gula, in somnolentia, in fornicatione, in uinolentia. Custodientes corpora sua et animas suas, duobus modis ieiunauerunt, scilicet a uitiis, et cibis. Bona est abstinentia ciborum, sed multo est melior abstinentia uitiorum. Unde Ecclesia de suis membris, id est de eisdem sanctis patribus, dicit: Manus mee stillauerunt myrrham . Quid per manus, nisi operationes sanctorum intelligimus? et quid per myrrham, nisi mortificatio carnis et mortificatio uitiorum accipitur? Manus Ecclesie sancti homines sunt bona operantes, de quibus dicit: Operati sunt iustitiam . Manus ergo Ecclesie myrrham bonorum operum stillant, quia nobis exempla bene uiuendi demonstrant, et ut  uitia carnis nostre mortificemus, predicant. Unde quidam eorum dixit, Si enim secundum carnem uixeritis, moriemini ; et iterum, Mortificate membra uestra que sunt super terram . Et iterum Ecclesia dicit: Digiti mei myrrha probatissima . Tunc uere est myrrha probatissima, quando perfecte caro mortificatur, et uitia atque peccata exstinguuntur.

43. Igitur, soror in Christo dilecta, si societatem sanctorum habere cupimus, necesse est ut exempla eorum sequamur. Si peccamus, iam de peccato nullam excusationem habemus. Quare? Quia et lex Dei quotidie nos admonet ut bene uiuamus, et exempla sanctorum patrum semper inuitant ad bene operandum. Sed et si aliquando secuti  sumus exempla malorum hominum, cur non sequimur exempla sanctorum patrum? Et si apti [fort. prompti] fuerimus ad imitandum malos in malum, cur pigri simus ad imitandum bonos in bonum? Soror uenerabilis, ergo deprecemur Deum, ut uirtutes sancte, quas suis sanctis preparauit ad coronam, nobis non sint ad penam neque ad damnationem, sed ad profectum et salutem. Sine dubitatione credimus quia si exempla sanctorum secuti fuerimus, 835 post hanc uitam cum eis in celo regnabimus. Quanto amplius uitam sanctorum patrum legimus, si exempla eorum sequi nolumus, tanto amplius culpabiles sumus. Nunc, honesta uirgo, omnipotentem Deum deprecor, ut det tibi has uirtutes sanctorum patrum; scilicet humilitatem  Christi, deuotionem Petri, caritatem Ioannis, obedientiam Abrahe, patientiam Isaac, tolerantiam Iacob, castitatem Ioseph, mansuetudinem Moysis, constantiam Iosue, benignitatem Samuelis, misericordiam Dauid, abstinentiam Danielis, et cetera digna facta priorum sanctorum, ut post hanc mortalem uitam peruenire possis ad societatem eorum.

44. uirgo Christi, quotidie considera, quo moderamine, qua intentione, uel qua compunctione homines Christi placuere Deo. Unde in persona Christi in Canticis canticorum Ecclesie dicitur: Quam pulchri sunt gressus tui in calceamentis, filia principis! . Christus per potentiam diuinitatis princeps est omnium creaturarum: et  ideo sancta Ecclesia filia principis dicitur, quia per predicationem Christi in nouam uitam regeneratur. Que sunt autem calceamenta Ecclesie, nisi exempla sanctorum patrum, quibus in uia huius seculi munimur, ut per omnes tribulationes calceamenta ista ambulent? Soror in Christo amabilis, et nos spiritualiter pedes calceamus, quando a sanctis patribus exempla bene uiuendi sumimus, ut ad similitudinem eorum tentationes huius mundi uincamus. Iterum in eisdem Canticis sponsus Ecclesie Christus loquitur, dicens: Descendi in hortum meum, ut uiderem poma conuallium, et inspicerem si floruissent uinee, si germinassent mala punica . uinee florent,  quando in ecclesiis filii recenter in fide generantur, et ad sanctam conuersationem quasi ad soliditatem bonorum operum preparantur. Mala punica germinant, quando perfecti homines per exempla bonorum operum suos proximos edificant, et in nouitate sancte conuersationis per predicationem suam et per ostensionem bone uite sanctis operibus renouant. Unde moneo te, in Christo spiritualis amica, ut des bonum exemplum de te omnibus hominibus in omni tua uita.

45. uenerabilis uirgo, desiderio ut luceas omnibus ancillis Dei que tecum sunt in monasterio, bene uiuendo; quia, sicut ait beatus Gregorius, qui aliis suam bonam uitam abscondunt, in semetipsis accensi, sed aliis in exemplum luminis non sunt. Illi  uero qui exemplum uirtutum, et per uiam sanctitatis atque per uerbum predicationis aliis lumen demonstrant, lampades ardentes sunt, quia aliis uiam salutis ostendunt. Unde Dominus dicit, Lux uestra luceat coram hominibus, ut uideant opera uestra bona, et glorificent Patrem uestrum qui in celis est : quia uidelicet soli Deo est reddenda omnis gloria. Christi uirgo, te moneo tamen, ut ita sit opus tuum in publico, quatenus intentio tua maneat in occulto. Igitur amantissima mihi in Christo soror, sicut superius dixi tibi, in omnibus actionibus tuis, in omni opere tuo, in omni conuersatione tua imitare sanctos, emulare iustos; habeto ante oculos tuos exempla sanctorum, exempla iustorum imitando considera. Exempla iustorum  propone tibi, patrum exempla sint tibi incitamenta discipline. Intende in uirtutem sanctorum ad bene operandum, intende ad bene uiuendum: documenta sanctorum nulla infamia scandalizent uitam tuam, nulla opinio aduersa te contristet. Disce flagrare bono preconio, habeto testimonium bonum, custodi tuam famam bonam; tua bona fama nullis fetoribus obscuretur, tua bona fama nullis opprobriis laceretur. Amen.



XuII.---De contentione.

46. Paulus apostolus ait: Cum enim sint inter uos zelus et contentio, nonne secundum hominem ambulatis, et carnales estis ? Et Salomon  ait: Inter superbos semper sunt iurgia . Semper malus iurgia querit . Angelus malus mittitur contra eum. Qui per loca periculosa uadit, cito cadit: sic ille qui quotidie cum proximis suis contendit, cito in scandalum cadit. uiri mites semper despiciunt lites: qui quotidie contendunt et rixantur, a paucis hominibus 836 amantur. Propterea pax et concordia ab omnibus hominibus amantur; propterea pax et concordia omnibus hominibus sunt necessarie. Soror carissima, audi beatum Augustinum dicentem: »O quam irreprehensibiles esse possemus, si tam diligenter nostra uitia emendaremus, quanto studio aliena reprehendimus!« Sed si nos bene consideramus, multa in nobis reprehendere possumus.  uolo quod cognoscas quia nichil est turpius quam lites inter Religiosos, qui debent per concordiam et dilectionem lucere in mundo, sicut luminaria in celo. Contentiones ex inuidia et detractione solent euenire atque oriri. Sed si detractio et iurgia sunt in claustro, ubi est taciturnitas regularis, ubi sanctitas religionis, ubi silentium Ordinis, ubi religiositas monasterii, ubi uinculum caritatis, ubi pax unitatis, ubi concordia fraternitatis, ubi amor socialis? Heu, proh dolor! periit taciturnitas regularis, ablata est sanctitas religionis, defecit silentium Ordinis; ad nichilum deuenit religiositas monasterii, annullata caritas fraternitatis. Sed si illi qui in pace debent uiuere, incipiunt contendere, litigare, detrahere; ubi est uita tranquilla, ubi uita  quieta, ubi uita pacifica, ubi uita honesta, ubi uita modesta, ubi uita casta, ubi uita contemplatiua, ubi angelica? Certe non potest ibi esse pax integra, ubi regnat detrahens lingua: ubi regnant rixe et contentiones, non potest esse perfecta religio.

47. uide ergo, soror dilecta, ne per lites et contentiones perdas labores. Caue ne dies tuos perdas per detractiones et rixas. Attende tibi diligenter, ne per iurgia et contentiones perdas celestes promissiones. Esto sollicita, ne per stulta uerba perdas gaudia eterna. Igitur linguam tuam refrena, et eris religiosa: quia si eam non refrenaueris, religiosa non eris. Sed si forsitan mihi non credis, audi Iacobum apostolum dicentem: Si quis putat se religiosum esse, non refrenans linguam suam, sed seducens  cor suum, huius uana est religio . Lingua modicum est membrum in corpore hominis, sed tamen si refrenata non fuerit, totum corpus maculat et corrumpit . Nam sicut modicum fermentum corrumpit totam massam, et sicut parua scintilla ignis magnam siluam incendit: ita lingua sine freno dominos et prepositos, equales et socios, subiectos et paruulos, omnes scandalizat, ad iracundiam prouocat. Lingua contentiosa si frenum non habeat, nullus homo cum ea in pace uiuere poterit. Rixosa lingua ueneno est plena: que si non fuerit castigata, omnes socios suos perducet ad scandala. Soror uenerabilis, ergo bonum est tibi ut prohibeas linguam tuam a malo, et labia tua ne  loquantur dolum.

48. Considera unde uenisti, et ad quid uenisti. De mundo existi, et ad castra Dei, hoc est, ad monasterium fugisti: diuitias seculi postposuisti, et ad celestes diuitias promerendas uenisti; et ideo paupertatem elegisti. Gratis paupertatem elegisti, et ideo obliuioni debes tradere omnia que propter Deum reliquisti. Caue ergo ne uelis aliis te preferre: quanto maior es, tanto te humilia in omnibus: dimitte conuenticula conspirationis et detractionis: fuge murmurationes et susurrationes: susurrationes non audias. Murmurationibus aurem tuam non prebeas, separa aures a detrahentibus, quasi a serpentibus. Fuge detrahentes; quasi serpentes detrahentes infundunt uenenum mortiferum  in auribus se audientium. Qui detrahit, et qui detrahentem libenter audit, uterque peccat. Non solum ille qui detrahit peccat, sed ille qui uoluntarie detrahentem audit. Honesta uirgo, audi ea que dicit perfectus uir in Christo: Non sedi cum concilio uanitatis, et cum iniqua gerentibus non introibo . Tu ergo cum concilio uanitatis non sedeas, et cum mala loquentibus non commiscearis. Non contendas in ulla causa: in nulla causa decertare studeas. Contentio lites parit, contentio pacem cordis exstinguit, contentio rixas gignit, contentio iurgia seminat, contentio faces odiorum accendit, contentio concordiam rumpit, contentio conturbat oculum mentis, sicut ait Dauid: Turbatus est a furore oculus meus . Igitur,  amabilis in Christo soror, moneo te, ut in ulla causa non contendas. Non contendas pro cibo, neque pro potu, neque pro uestimento: sed accipe de manibus prepositarum tuarum ea 837 que tibi dederint, sine murmuratione; quod a prepositis tuis tibi fuerit ministratum, sine murmuratione accipe. Si soror tua meliora uestimenta accepit, quam tu accepisti, non sit tibi cure. Si preposita tua dederit tibi uile uestimentum, et sorori tue dederit pretiosum, de hoc non murmures. Siue meliora uestimenta sororibus tuis fuerint, et tu acceperis uiliora, super hoc non contendas.

49. In nulla temporali causa eligas meliora, in transitoriis rebus meliora non queras, in rebus  mundi meliora non concupiscas. Quare? Quia non uenisti ad diuitias, sed ad paupertatem: non uenisti ad monasterium, ut diuitias terrenas habeas, sed ut uirtutes spirituales acquiras: non uenisti ad claustrum, ut in uestimentis pretiosis resplendeas, sed ut in simplicitate Deo seruias: non uenisti ad Ordinem, ut ante oculos hominum in uestibus gloriosa appareas, sed ut per humilitatem Deo placeas: non uenisti ad sanctam congregationem ut uoluntatatem tuam compleas, sed ut uoluntati aliene obedias, et pro Deo omnia terrena despicias. Alioquin melius tibi fuerat in domo patris tui remanere, quam in monasterio pretiosa uestimenta querere melius tibi fuerat in domo parentum tuorum habere solatium, quam inter ancillas Dei pro terrenis  et transitoriis rebus mouere scandalum: melius tibi fuerat in terra tua commorari, quam in domo Dei pro temporalibus rebus contendere, aut litigare, aut murmurare. Igitur, carissima, sicut superius dixi, in nulla causa decertare studeas, nisi ut soli Deo placeas. Amen.



XuIII.---De disciplina.

50. Sapientissimus Salomon ait: Audi, fili mi, disciplinam patris tui, et ne dimittas legem matris tue, ut addatur gratia capiti tuo, et torques collo tuo . Tene disciplinam, et ne dimittas eam. Custodi illam, quia ipsa est mater tua . Accipe disciplinam, et noli abiicere eam . Qui odit castigationes, stultus est. . Qui increpationes relinquit, multum errat.  Qui disciplinam despicit, peccat. Qui custodierit disciplinam, inueniet uitam. Qui uero disciplinam noluerit custodire, inueniet mortem . Egestas et ignominia erit illi qui deserit disciplinam. Qui acquiescit castiganti, gloriabitur . Stultus irridet disciplinam patris sui. Qui autem custodit increpationes, sapiens est . Plus proficit cogitatio lingue apud prudentem, quam centum plage apud stultum. uir sapiens et disciplinatus non murmurabit aduersus eum qui castigat illum . Tamen castigatio debet esse moderata. Unde beatus Ambrosius: »Leuiter castigatus exhibet reuerentiam castiganti: qui uero crudeliter castigatur uel increpatur, nec increpationem suscipit, nec salutem.« Blanda pietate sunt  portandi, qui pro sua infirmitate non possunt increpari.

51. Pro diuersitate peccantium alii portandi sunt, alii castigandi, quia modus est diuersus peccatorum. Prelati Ecclesie portare debent subditos suos quos corrigunt, et corrigere quos portant. Hinc Salomon in basibus templi Domini imaginem leonis et bouis, et Cherubim opere sculptorio lecit pingi . Quid aliud designant bases in templo, nisi prelatos in Ecclesia? Quicunque sollicitudinem regiminis suscipiunt, tanquam bases portant onus superpositum. Cherubim Plenitudo scientie interpretatur. In basibus Cherubim monstratur, quia prelati Ecclesie pleni debent esse celestis scientie. Per leonem terror seueritatis figuratur; per  bouem uero patientia mansuetudinis ostenditur. Itaque in basibus neque leones sine bobus, neque boues sine leonibus exprimuntur: quia prelati Ecclesie aliquando rigide, aliquando cum dulcedine, aliquando cum asperitate, aliquando uerbis, aliquando flagellis debent subiectos suos corrigere; quia ille qui blandis uerbis castigatus non corrigitur, necesse est ut acrius corrigatur et arguatur. Cum dolore enim abscindenda sunt uulnera, que leuiter sanari non possunt. Qui secreto admonitos de peccato corrigi negligit, publice est arguendus: et uulnus quod occulte sanari nequit, manifeste debet emendari. Palam sunt arguendi qui palam nocent; ut dum aperta obiurgatione sanantur, hi qui  eos imitando deliquerunt, corrigantur: ut dum unus corripitur, ceteri emendentur. Melius est ut pro multorum saluatione unus condemnetur, quam per unius licentiam multi periclitentur. Etiam beatus Gregorius 838 ait: »Sunt multi, qui uerba increpationis audiunt, et ad penitentiam redire contemnunt.« Unusquisque audiat de regno Dei quod diligat; audiat de inferno quod timeat: ut si per amorem ad regnum non uenit, saltem per timorem ueniat. uerba sunt Isidori: Iusti benigne suscipiunt castigationem, quando de suis culpis arguuntur.

52. Soror carissima, disciplina est emendatrix, que non est uilipendenda: et ideo debemus prelatos nostros diligere, et uerba eorum benigne suscipere,  qui per increpationes et castigationes suas auferunt a nobis proprias uoluntates, et mundi cupiditates. Unde in Canticis canticorum de eisdem prelatis Ecclesia uel quelibet fidelis amica dicit: Inuenerunt me custodes qui custodiunt ciuitatem; percusserunt me, et uulnerauerunt me; tulerunt mihi pallium meum custodes murorum . Per custodes ciuitatis intelligimus prelatos, qui statum sancte Ecclesie custodiunt, qui etiam animam fidelem inueniunt, eamque suis predicationibus et exhortationibus atque minis percutiunt, et amore caritatis Christi uulnerant. Nec solum hoc sufficit eis, sed etiam pallium ei tollunt: id est omnem terrenam delectationem, atque substantiam temporalem ab ea auferunt, et eam nudam peccatis ac spoliatam  diuitiis ad regnum celorum transmittunt. Igitur, soror mihi in Christo dilecta, ualde dignum est ut prelatos nostros quasi patres diligamus; ut ab eis disciplinam nostre salutis libenter suscipiamus, secundum consilium Dauid dicentis: Apprehendite disciplinam, ne quando irascatur Dominus, et pereatis de uia iusta . Ergo si de uia iusta nolumus perire, necesse est nos disciplinam suscipere. Si ille qui disciplinam non suscipit, de uia iusta peribit, procul dubio in uia iusta confirmatus erit, qui disciplinam suscipit. Nunc ergo, soror uenerabilis, moneo te ut libenter suscipias disciplinam, ut ab ira Dei libereris, et in uia iusta confirmeris. Multas age gratias illi qui castigauerit te: illi qui increpauerit te, gratias repende. Si abbatissa  uel priorissa pro salute tua increpauerit te, non contristeris: cum monstrauerit tibi uiam salutis tue, suscipe doctrinam illius gratis: quando aliquis monstrauerit tibi causam tue salutis, tu non sis rebellis. Dilige eas que te reprehendunt de tuis transgressionibus: ama eas que te castigauerint de tuis negligentiis: quasi matres dilige eas que te reprehendunt de tuis transgressionibus. Castigantibus iniuriam non respondeas. Increpantibus te contumeliam non dicas: mala pro bonis non reddas. Aduersus bona consilia non respondeas iurgia. Aduersus bona uerba non respondeas mala. Quare? Quia qui diligit disciplinam, diligit sapientiam. Ergo et tu si disciplinam dilexeris, sapiens eris.  Prudens eris, si increpationes patienter sustinueris: patiens eris, si humiliter castigationes portaueris.

53. Honesta uirgo, ideo a Domino et a prelatis nostris in hac uita corripimur, ut non cum hoc mundo damnemur. Multo melius est nobis in hac uita a prelatis nostris pro negligentiis corripi, quam in futura uita damnari. Melius est nobis in hoc seculo a prepositis nostris pro transgressionibus et culpis castigari, quam in futuro seculo puniri. Ama bilis mihi in Christo soror, melius est tibi manu abbatisse flagellis cedi, quam in inferno penas pati: melius est tibi manu abbatisse uel priorisse flagellari in hac uita, quam in inferno cruciari in futuro: melius est tibi manu abbatisse flagellis uerberari,  quam in inferno torqueri: melius tibi est in hoc mundo de manu abbatisse uel priorisse sustinere flagella, quam pati eternas penas in gehenna: melius est tibi manu abbatisse uel priorisse temporaliter affligi uirgulis, quam cremari eternis incendiis. A quibus te dignetur liberare ille qui te redemit suo pretioso sanguine. Amen.



XIX.---De obedientia.

54. Soror carissima, audi uerba Pauli apostoli: Non est potestas nisi a Deo. Que autem sunt ordinata, a Deo ordinata sunt. Ideoque qui resistit potestati, Dei ordinationi resistit . Ergo non debemus contemnere potestates, siue mundi sint, siue Ecclesie, quia omnes a Deo ordinate sunt. Igitur quando per inobedientiam prelatis nostris  839 contradicimus, Deo iniuriam facimus: quando per superbiam et inobedientiam prelatis nostris rebelles sumus, contra Dei precepta facimus: quando prelatis nostris contumaces sumus atque inobedientes, Deum contemnimus qui dicit: Quiuos audit, me audit : id est, Qui uobis est obediens, mihi obediens est; et qui uos despicit, me despicit. Soror dilecta mihi in Christo, ergo qui prelatum suum despicit, Deum despicit: et qui prelatum suum honorat, Deum honorat: et qui obediens est prelato suo, obediens est Deo. Hanc uirtutem, scilicet obedientiam, laudat Samuel propheta dicens: Melior est obedientia, quam sacrificium, et obedire magis quam offerre adipem arietum: quoniam quasi peccatum ariolandi est repugnare, et  quasi scelus idololatrie nolle acquiescere , id est, nolle obedire. Maria soror Aaron per superbiam et inobedientiam murmurauit contra Moysen fratrem suum, et statim percussa et lepra . Maria que contra Moysen fratrem suum, id est, prelatum, murmurauit per inobedientiam et rebellionem, significat animam cuiuslibet hominis qui murmurat contra prelatum suum, cui non uult obedire, nec precepta salutis accipere. Et quia non uult per obedientiam precepta sui prelati suscipere, lepra peccatorum percutitur atque fedatur. Etiam Core, Dathan et Abiron, qui contra Moysen et Aaron per superbiam et contumeliam atque inobedientiam insurrexerunt, statim pro sua presumptione penas  sustinuerunt , sicut scriptum est in Psalmo: Aperta est terra, et deglutiuit Dathan, et operuit super congregationem Abiron: et iterum, Exarsit ignis in synagoga eorum, flamma combussit peccatores . Nam et Ozias rex cum per superbiam et inobedientiam atque contumaciam thuribulum accepisset, et contra legem Dei sacrificare uoluisset, a Deo est lepra percussus, atque maculatus in fronte . Nam et Saul rex quia inobediens fuit, regnum perdidit, et in manibus inimicorum suorum cecidit . Etiam Ionas propheta per inobedientiam fugit, et eum piscis absorbuit, atque in profundum maris misit  . Cauendum est igitur nobis, ne contra prelatos nostros per inobedientiam audeamus insurgere, ne Dominus per eos uelit nos, quia uice sua fungitur, aspere uisitare.

55. uenerabilis soror, pro salute nostra, posuit Deus prelatos in Ecclesia, ut nobis prouideant, ut Deo pro nobis rationem reddant; atque nos ne mala faciamus, custodiant. Unde Paulus apostolus: Obedite prepositis uestris, et subiacete eis: ipsi enim peruigilant, quasi rationem reddituri pro animabus uestris . Prelati debent custodire ac regere gregem dominicum magna uigilantia ac sollicitudine: de quibus in Canticis canticorum legitur: Lectulum Salomonis sexaginta fortes ambiunt ex fortissimis Isrel; omnes tenentes gladios, et ad  bella doctissimi: uniuscuiusque ensis super femur suum, propter timores nocturnos . uerus Salomon Christus esse intelligitur, quia reuera pacificus est, qui pacem inter Deum et hominem reformauit. Lectulus uero Salomonis congregatio est fidelium, in qua Deus habitat et requiescit. Lectulum uero Salomonis sexaginta fortes ambiunt, scilicet prelati, qui defendendo, castigando, increpando, corripiendo, admonendo circumeunt et custodiunt Ecclesiam Dei contra uitia, et contra inimicos uisibiles atque inuisibiles. Qui ideo fortes esse dicuntur, quia prelati sancte Ecclesie perfecti sunt in obseruatione mandatorum Dei: omnes tenentes gladios, id est, spirituale uerbum, quia predicando uitia subditorum debent reprimere. Ad bella sunt doctissimi,  quia necesse est ut ad bella spiritualia sint instructi. Uniuscuiusque ensis super femur suum. Prelati sancte Ecclesie super femur enses tenent, quia prius in se, et tunc in sibi subiectis uitia debent resecare. Et hec omnia faciunt propter timores nocturnos: id est, propter occultas insidias malignorum spirituum, qui nocte huius seculi maxime insidiantur sanctis prelatis, ut illis deceptis, lectulum Salomonis, id est, congregationem seruorum Dei fedare ac maculare possint.

56. Soror carissima, ideo hec dixi tibi, ut cognoscas quam deuote, quamque humiliter debemus prelatis nostris obedire. Obedientia sola uirtus est que uirtutes ceteras menti inserit, insertasque custodit:  de qua Salomon ait, Melior est obedientia quam uictime ; quia per uictimas 840 aliena caro mactatur, per obedientiam uero propria uoluntas religatur. Unde uir obediens loquitur uictorias , quia qui pro Domino aliene uoci humiliter obedit, semetipsum in corde superat. Adam in infernum cecidit  quia inobediens fuit: Christus uero ad celum ascendit, quia usque ad mortem Deo Patri obediuit . Sicut per obedientiam Ade peccatores constituti sunt multi, ita per obedientiam Christi iusti constituti sunt multi. Et sicut propter peccatum Ade omnes homines sunt in condemnationem  mortis, ita per iustitiam Christi omnes homines in iustificationem uite . Et iterum: Sicut inobedientia primi parentis generauit mortem, ita obedientia Christi generauit uitam . Igitur, soror dilecta, si pro Christo fueris obediens tuis prelatis, cum Christo regnabis in celis. Contra matrem tuam, id est abbatissam uel priorissam, nunquam uerbum asperum dicas. Prelatis tuis nunquam rebellis existas, prepositis tuis in nulla causa contradicas. uenerare autem homines melioris scientie, ac melioris uite. uenerare unumquemque hominem pro sue merito sanctitatis. Maiorigradui reuerentiam tribue competentem. Secundum dignitatem unicuique homini tribue honorem. Superiori gradui equalem te non exhibeas. Senioribus  presta obedientiam, et famulare humiliter imperiis eorum. Cede auctoritati maiorum, defer digna seruitia maioribus. Esto cunctis obediens in bonis preceptis. O sponsa Christi, ita obedias homini, ut non offendas uoluntatem Dei. In malis operibus nunquam sis obediens. Non obedias illi qui male tibi facere mandauerit: malum facere iussa non consentias. Noli obedire in malo cuiquam potestati, etiamsi pena compellat, si supplicia immineant, si tormenta occurrant. Melius est mortem pati, quam mala iussa implere: melius est ab homine iugulari, quam eterno iudicio damnari. Neque enim est sine culpa, qui ut malum fieret obediuit. Igitur, soror uenerabilis, esto obediens usque ad mortem, et dabit tibi Deus coronam uite. Amen.



XX.---De perseuerantia.


57. Soror carissima, audi beatum Hieronymum dicentem: »Non queruntur in Christianis initia uel exordia, sed finis et perseuerantia.« Paulus apostolus male cepit, sed bene finiuit: Iudas uero Scarioth bene cepit, sed male finiuit. Laudatur initium Iude, sed finis uite illius condemnatur. Unde beatus Gregorius: »Fructus boni operis perseuerantia est. Incassum bonum agitur, si ante terminum uite deseratur.« De hoc etiam beatus Isidorus ait: »Non iudicat Deus hominem de preterita uita, sed de suo fine.« Unusquisque enim in die mortis sue iustificabitur, aut condemnabitur: unde scriptum est, Ubi te inuenero, ibi te iudicabo.  Etiam beata Magdalena ideo Christum resurgentem prima meruit uidere, quia eum requirendo perseuerauit . Unde etiam in Canticis canticorum dicitur: In lectulo meo per noctes quesiui quem diligit anima mea . Moneo ergo te, honesta uirgo, ut queras eumdem Iesum Christum sponsum tum in lectulo tuo, id est in requie mentis, atque quiete contemplationis. Per noctes quere eum, hoc est, in hac uita, ad eum suspirando, eumque desiderando, ut eum perfecte in futura uita inuenire possis, ac uidere regnantem eum in Patris solio. Sine intermissione quere eum bene uiuendo, ut faciem eius merearis uidere in celesti regno. Rogo, Christi sponsa, ut dicas cum Dauid propheta: Sitiuit anima mea ad Deum fontem uiuum; quando  ueniam et apparebo ante faciem Domini . uere anima tua Deum sitit si eum super omnia diligit. uere anima tua Deum sitit, si pro amore illius despicit omnia terrena. uere anima tua Deum sitit, si eum in dextera Patris regnantem concupiscit. Etiam idem propheta nos admonet, dicens, Querite Dominum et confortamini, querite faciem eius semper ; id est in prosperitate et angustia, in paupertate et abundantia, in infirmitate et in sanitate, in iuuentute et in senectute. Debemus Deum querere tota mente, tota intentione, ut ab eo mereamur confirmari in sancta conuersatione, et ut illum mereamur inuenire ac uidere in celesti regno. Mundemus nos ab omni inquinamento carnis ac spiritus, quia non nisi casto corpore ad celos  poterunt subleuari in die resurrectionis, nec poterunt uidere gloriam diuine 841 maiestatis, nisi illi qui sunt mundo corde.

58. Soror dilecta, mihi crede, quia non otiosis et uagantibus dabitur regnum celorum, sed querentibus, et petentibus, atque pulsantibus: sic enim ait Dominus, Petite, et accipietis: querite, et inuenietis: pulsate, et aperietur uobis . Petenda est ergo ianua regni orando; querenda, bene uiuendo; pulsanda, in Dei seruitio perseuerando. Non sufficit bona incipere, nisi etiam quisque studeat ea que bene inchoauit, usque ad finem uite perducere: quia melius est uiam iustitie non cognoscere, quam post cognitionem retrorsum conuerti . Unde Dominus in Euangelio:  Nemo mittens manum suam ad aratrum, et respiciens retro, aptus est regno Dei . Igitur, soror uenerabilis, necesse est ut per desiderium eterne beatitudinis pulsemus quotidie aures Dei omnipotentis, nec deficiamus a bonis que incepimus, priusquam illo aperiente mereamur de carcere mortis huius eripi, et ad portam celestis patrie peruenire. Soror in Christo amabilis mihi, bonum est perseuerare in seruitio Dei; quoniam qui de monasterio ad seculum reuertuntur, plus quam carbones nigri efficiuntur. Qui de monasterio ad seculum descendunt, efficiuntur nigri sicut carbones frigidi. Quare? Quia per torporem mentis ab igne caritatis Dei sunt mortui et exstincti. Unde beatus  Isidorus: »Qui de bona uita ad malam reuertuntur per cupiditatem mundi, sunt contenebrati, et nigredine uitiorum sunt fedati et fuscati, atque lucerne claritatis Dei sunt extranei. Qui de monasterio ad seculum fugiunt, a societate Angelorum separantur, et demonibus sociantur. Qui sanctam congregationem relinquunt, et ad secularem uitam descendunt, a societate Dei elongantur, atque dominio diaboli subiugantur.«

59. Soror in Christo amantissima, considera quid fecisti. Quotidie reduc ad memoriam unde uenisti, et ad quid uenisti, et quare uenisti. Tu propter Deum omnia que in hoc mundo sunt reliquisti ac despexisti, et pro amore illius monasterium elegisti. Tu regnum celorum comparasti, et te ipsam in pretium  illius tradidisti. Stude ergo cum summa uigilantia, ut non perdas regnum quod comparasti, sed ut habere possis in perpetuum quod desiderasti et optasti. Caue ne perdas regnum, pro quo temetipsam dedisti pretium. Audi Paulum apostolum dicentem: Non coronabitur, nisi qui legitime certauerit . Ille laborat legitime, qui in bonis operibus perseuerat usque ad diem mortis sue. Ille certat legitime, qui in seruitio Dei perseuerat sine fraude et simulatione. Ille Deo digne seruit, qui bonum opus quod cepit, usque ad consummationem perducit. Ille in bonis operibus bene desudat, qui ea que bene inchoauit, consummat. Unde Ecclesia de suis membris in Dei seruitio perseuerantibus in Canticis canticorum, dicit: Ligna domorum nostrarum  cedrina, laquearia uero cypressina . Domus Ecclesie sunt conuenticula fidelium Deo seruientium, atque in his que Dei sunt perseuerantium. Cedrus itaque atque cypressus arbores sunt imputribilis nature, et signant sanctos Dei, qui infatigabili atque immarcessibili desiderio Conditoris sui flagrant, et in bonis operibus usque ad consummationem uite perseuerant. Igitur, uenerabilis uirgo, et tu esto cypressus in domo Dei, in bona uita perseuerando. Etiam in domo Dei cedrus eris, si de te exemplum bone uite dederis, atque odorem bone conuersationis sociabus tuis.

60. uirgo prudens, ideo hec dixi, ut tota mente despicias amorem seculi: ideo hec dixi, ut nunquam uelis religiosam uitam relinquere, et secularem  requirere: ideo hec dixi, ut nunquam uelis monachalem uitam deserere, et sicut canis ad uomitum redire ad seculum. Moneo te, ut in monasterio cunctis diebus uite tue perseueres, et ut secularem uitam nunquam desideres: moneo te, ut cum summo desiderio monasterium diligas, et ut toto corde seculum postponas moneo te, ut in omni tempore in domo Dei permaneas, et ut nunquam ad seculum redire queras. Quare? Quia in monasterio est uita contemplatiua, in seculo est laboriosa: in monasterio est uita sancta, in seculo est uita criminosa: in monasterio 842 est uita spiritualis, in seculo est uita carnalis: in monasterio est uita celestis, in seculo est uita terrestris: in monasterio est uita  quieta, in seculo est uita turbulenta: in monasterio est uita pacifica, in seculo est uita litigiosa: in monasterio est uita tranquilla, in seculo est uita contentiosa: in monasterio est uita pacifica, in seculo est uita iurgiis plena: in monasterio est uita casta, in seculo est uita luxuriosa: in monasterio est uita perfecta, in seculo est uita uitiosa: in monasterio est uita plena uirtutibus, in seculo est uita plena uitiis: in monasterio est uita sanctitatis, in seculo est uita iniquitatis.

61. Soror reuerenda, audisti bona que sunt in monasterio, audisti mala que sunt in seculo: audisti uirtutes monasterii, audisti uitia seculi: audisti salutem monasterii, audisti perditionem seculi: audisti uitam, audisti mortem. Nunc igitur ecce  in conspectu tuo bonum et malum, ecce ante oculos tuos perditionem anime et salutem; ecce ante te uitam et mortem; ecce ignem et aquam : extende manum tuam, et elige quod uis. Ecce uia paradisi, et ecce uia inferni; ecce uia que ducit ad uitam, et ecce uia que ducit ad mortem: ergo ambula per quam uolueris. Hoc solum rogo, ut eligas meliorem.---Frater mi, consilium tuum accipiam, et meliorem uiam eligam. Bonum est mihi consilium accipere, et per uiam que ducit ad paradisum, ambulare cum Dei iuuamine.---Honesta uirgo, quia meliorem uiam eligis, Deo gratias reddo. Igitur uitam bonam quam cepisti tenere, non deseras. Propositum bonum uite iam conserua omnibus diebus uite tue. Tunc erit opus tuum perfectum, si  perdurauerit usque in finem. Salus perseuerantibus promittitur, premium perseuerantibus datur. Non est bonus qui bonum facit, sed qui incessabiliter facit. Si ergo in bonis operibus usque ad finem uite perseueraueris, salua eris.



XXI.---De uirginitate.

62. Prudentes uirgines acceperunt oleum in uasis suis cum lampadibus. Soror carissima, audi que dico. Mente et corpore uirgines non sunt fatue, sed prudentes: et possunt exire obuiam sponso, quia habent oleum in uasis suis, id est, castitatem in mentibus. uirgines uero corpore et non mente, non sunt prudentes, sed fatue: nec possunt exire obuiam sponso, quia non habent oleum in uasis suis, id est, non habent castitatem in mentibus. Sic ait  beatus Isidorus: »uirgo corpore et non mente, non habet premium in remuneratione.« Et Dominus in Euangelio de fatuis uirginibus ait: Amen dico uobis, nescio uos . Hac de causa te moneo, soror dilecta mihi, ut sis mente et corpore uirgo, ut post hanc uitam merearis collocari in celesti thalamo a Iesu Christo celesti sponso. uirginitas non est iussa, sed admonita , quia nimis est excelsa. Duplicatum est bonum uirginitatis, quia in hoc mundo sollicitudine caret seculi, et in futuro premium castitatis recipiet. Sine dubio qui casti perseuerant et uirgines, Angelis Dei erunt equales. uirgines feliciores erunt in eterna beatitudine, Isaia testante, qui ait: Hec  dicit Dominus eunuchis: Dabo eis in domo mea, et in muris meis locum, et nomen melius a filiis et filiabus; nomen sempiternum dabo eis, quod non peribit . Omne peccatum per penitentiam recipiet indulgentiam. uirginitas uero si labitur, nullo modo reparatur: nam quamuis quis per penitentiam recipiet ueniam, tamen incorruptionem numquam recipiet pristinam.

63. Soror uenerabilis, nichil ualet uirginitas carnis, ubi non est integritas mentis. uirgines de suis meritis gloriantes, hypocritis comparantur, qui gloriam boni operis foris appetunt, quam intra conscientiam habere debuerunt. Hoc est enim in Euangelio uirgines non habere oleum in uasis suis; id est, non seruare in conscientia testimonium boni  operis: scilicet in facie gloriari apud homines, non in corde apud Deum. uerba sunt beati Augustini: »Nihil prodest uirginitas carnis, ubi habitat iracundia mentis.« Multum distat inter puritatem uirginalis anime nulla contagione pollute, et eam que multorum libidini subiacuit. Soror uenerabilis, audi beatum Hieronymum dicentem. »Nihil prodest habere carnem uirgineam, si mente quis nupserit: nichil etiam prodest corporis uirginei custodire uirginitatem, si oculos a concupiscentia noluerit 843 refrenare. uirginitas in corpore nichil proderit, si caritas aut humilitas a corde discesserit.« Moneo igitur te, honesta soror in Christo, ut sis mente et corpore uirgo. Moneo etiam te, ut accipias oleum bonorum operum tecum, atque  ut ornes lampadem tuam bonis operibus, et illumines eam sacris uirtutibus, ut cum clamor factus fuerit, Ecce sponsus uenit, exite obuiam ei , possis occurrere Iesu Christo sponso tuo celesti, et ab eo collocari in celesti thalamo.



XXII.---De continentia.

64. Soror carissima, rogo, ut cum omni deuotione audias admonitionis uerba. Tricenarius numerus primus est, et significat federa nuptiarum. Sexagenarius numerus secundus gradus est, et significat continentiam uiduarum. Centenarius numerus tertius gradus est, qui pro uirginitatis corona uirginibus deputatur. Beatus Isidorus ait. »Quidam in iuuentute luxuriose uiuentes, in senectute continentes  fieri uolunt: et tunc uolunt castitatem seruare, quando eos luxuria seruos habere contempsit.« Tales non habent premium, quia non habuerunt laboris certamen. Eos uero exspectat gloria, quibus fuerunt gloriosa certamina. Castitatis enim fructus est suauitas. Castitas est pulchritudo inuiolata sanctorum. Castitas est securitas mentis, et sanitas corporis. Luxuria carnem debilitat, fractamque celeriter ducit ad senectutem. Longa castitas pro uirginitate reputatur. Igitur, soror ueneranda, amanda est pulchritudo castitatis. Continentes et caste uiuentes, Deo in semetipsis preparant habitaculum. Unde Apostolus: Caste uiuentes templum Dei sunt, et Spiritus sanctus habitat in eis . Continentia facit hominem proximum  Deo. Ibi habitat Deus, ubi permanet continentia. Castitas iungit hominem celo. Castitas perducit hominem ad regnum. Caste uiuentibus promittitur regnum celorum. Caste uiuentes habebunt hereditatem in celo. Bona est castitas coniugalis, sed melior est continentia uidualis; optima uero integritas uirginalis. Melior est uidua humilis, quam uirgo superba. Melior est uidua cum humilitate, quam uirgo cum superbia. Melior est uidua lugens peccata sua, quam uirgo iactans semetipsam coram hominibus de uirginitate sua. Melior est uidua plorans iniquitates suas, quam uirgo extollens semetipsam de meritis suis. Non debet uirgo gloriari coram hominibus de dono sue uirginitatis; quia si hoc fecerit, non habet oleum secum: exstincta est enim lampas sua.  Non debet uirgo despicere uiduas. uirgo que Deo uult placere, non debet mulieres caste uiuentes contemnere; quia si hoc fecerit, Deo displicebit et sibi nocebit. uirgo que mulieres caste uiuentes et Deo seruientes despicit, superbiam facit. Quare? Quia melior est peccator humilis, quam iustus superbus.

65. Tu ergo, uenerabilis soror, non despicias mulieres que de seculo uenerunt, maritos habuerunt, filios genuerunt; quia si eas despexeris, nimis ante Deum culpabilis eris. Anna prophetissa maritum habuit, sed tamen de Christo prophetauit et eum uidere meruit . Et Maria Magdalena secularis fuit, sed tamen Christum resurgentem uidit et Apostolorum apostola esse meruit . Honesta uirgo, ideo, hec dixi, ut nullo modo despicias  ancillas Christi, que ad seruiendum Deo uenerunt de uita seculari. Non debes ergo honestas feminas que de seculo ad monasterium uenerunt despicere, sed honorare; quia quos Deus dignatus est eligere, tu non debes contemnere. Moneo ergo te, uenerabilis, ut pro amore Christi seruias eis, ut diligas eas quasi matres. Soror in Christo dilecta, ideo debes eis seruire quasi filia, quia Deus conuertit eas ad se de seculari uita: igitur Deo iniuriam facis, si ancillas Dei despicis. Tu uero, amabilis mihi in Christo soror, non dicas, Ecce ego lignum aridum; non dicas, Ecce ego arbor infructuosa: quia si Christum sponsum tuum diligis, et times sicut debes, septem filios habes. Primus filius est uerecundia; secundus, patientia; tertius, sobrietas;  quartus, temperantia; quintus, caritas; sextus, humilitas; septimus, castitas. Ecce, uenerabilis soror, per gratiam Spiritus sancti sine dolore ex incorrupto utero septem filios Christo peperisti, ut impleatur 844 in te quod scriptum est: Quia sterilis peperit septem . Itaque, soror amabilis in Christo, hos filios quos Iesu Christo sponso tuo genuisti, debes nutrire, fouere, lactare, reficere, confortare et castigare. Nutri eos bonis moribus, foue eos in sinu intime contemplationis, et da eis mammillas eterne dulcedinis. Refice eos amore superne suauitatis, et conforta eos pane uerbi celestis. Castiga eos flagellis timoris Dei, et manda eis ut non superbiant; et ut non sint leues,  nec transgressores; atque ut nunquam a te discedant, nec a te separentur. uides, soror dilecta, quod uirgines principalem locum teneant in regno Dei. Et non immerito: quia enim contempserunt presentem mundum, ideo peruenerunt ad celeste regnum, ad quod te perducere dignetur ille in cuius seruitio corpus tuum et animam tuam consecrasti. Amen.



XXIII.---De fornicatione.

66. Soror in Christo dilecta mihi, moneo te, ut cum omni deuotione audias hec uerba Domini nostri Iesu Christi: Sint lumbi uestri precincti, et lucerne ardentes in manibus uestris . Lumbos precingimus, cum carnis luxuriam per continentiam coarctamus. Lucernas in manibus tenemus, quando proximis nostris lucis exempla monstramus.  Fornicatio carnis, ut ait beatus Isidorus, adulterium est; fornicatio anime, seruitus idolorum est. Prima fornicatio tela oculorum sunt; secunda, uerborum: sed qui non capitur oculis, potest resistere uerbis. Omnis immunda pollutio fornicatio dicitur, quamuis quisque diuersa turpitudinis uoluptate perfruatur. Ex delectatione enim fornicandi uaria gignuntur flagitia, quibus regnum Dei clauditur et homo a Deo separatur. Inter cetera septem uitia fornicatio maximum scelus est, quia per carnis immunditiam templum Dei uiolat; et tollens membrum Christi, facit membrum meretricis. Igitur, honesta uirgo, si uerum est quod in te Deus uiuit, mortua sit in te fornicatio. Luxuria inimica est Deo, et paterne benedictionis atque substantie perditio. Fornicatio  non solum maculat corpus, sed et conscientiam. Qui luxuriatur, quamuis uideatur uiuens, tamen mortuus est. Fornicatores et adulteros iudicabit Deus; id est, damnabit eos. Audi igitur, soror carissima, beati Isidori uerba: »Fornicatione coinquinari deterius est omni peccato; fornicatio maior est omnibus peccatis. Fornicatio graue peccatum est, fornicatio omnia mala superat, fornicatio grauior est morte. Melius est mori, quam fornicari: melius est mori, quam fornicatione maculari: melius est mori, quam per fornicationem animam perdere. Luxuria perducit hominem ad penas inferni: luxuria mergit hominem in infernum: luxuria mittit hominem ad tartarum.«

67. Oculi annuntii sunt fornicationis. uisio est  prima occasio fornicationis. Mens enim per oculos capitur. Per oculos intrat ad mentem sagitta amoris: uisio oculorum mittit sagittas fornicationis. Igitur, in Christo soror, reprime oculos tuos, ergo subtrahe uisum. Non defigas oculos tuos in speciem carnis; nullum hominem hac intentione aspicias ut eum concupiscas, nullum hominem ideo aspicias ut eum carnaliter diligas. Faciem uiri non uideas ut eum in malo diligas: auerte oculos tuos ne uideant uanitatem : pulchritudinem hominis non concupiscas. Dic mihi, soror uenerabilis, qualis profectus in pulchritudine carnis? nonne sicut fenum siccatur homo, et fugit pulchritudo eius sicut umbra? Et quando mors uenerit, dic, rogo,  quanta pulchritudo in corpore remanebit? Cum uideris totum corpus tumidum esse, et in fetorem conuersum, nonne claudis nares tuas, ut non sustineas fetorem fetidissimum? Dic ergo, ubi tunc pulchritudo uultus? ubi blanda uerba que corda audientium molliebant? ubi tunc sermones dulces qui homines letificabant? Dic mihi, honesta uirgo, ubi tunc erit immoderatus risus, et iocus turpis? ubi tunc uana et inutilis letitia, que in risum homines commouebat? Periit, ad nichilum deuenit, sicut fumus euanuit: ita est consummatio pulchritudinis carnis, consummatio corporis. Cognosce ergo, soror uenerabilis, quia uana est pulchritudo. Unde etiam Salomon ait: Fallax gratia, et uana est 845 pulchritudo . Igitur, soror in Christo  amantissima, si pulchritudo carnis uana est, si pulchritudo carnis putredo est et uermis, si pulchritudo corporis cinis et terra est; caue ne ideo homines aspicias, et eorum pulchritudinem concupiscas. Quare? Quia mundus transit, et concupiscentia eius. Omne quod in mundo est, concupiscentia carnis est, et concupiscentia oculorum . Despiciendus ergo est mundus propter Christum, cum omnibus que in eo sunt. Tu uero, honesta uirgo, que propter Christum reliquisti seculum, non debes letari in pulchritudine hominum.

68. Te ergo moneo, soror in Christo dilecta, ut Iesum Christum sponsum tuum diligas super omnia, ut cum eo regnare possis in celesti curia. Certe, si plus delectat mentem concupiscentia fornicationis,  quam amor castitatis, adhuc peccatum regnat in homine. Sed, si magis delectat mentem pulchritudo castitatis, quam turpitudo fornicationis, iam non regnat peccatum in homine, sed regnat iustitia. Quamuis homo sit castus in corpore, tamen si luxuriosus est in mente, peccatum regnat in corde eius. Fornicatio cordis est idolorum seruitus. Est et alia fornicatio spiritualis, de qua Dominus ait: Qui uiderit mulierem ad concupiscendum eam, iam mechatus est eam in corde suo . Maxime per carnis luxuriam homines subiiciuntur diabolo, magis quam per cetera uitia. Castitas est pulchritudo anime, et per hanc uirtutem cequatur homo meritis Angelorum. Soror in Christo amabilis, crede mihi, quia multi per incuriam oculorum inciderunt  in periculum animarum suarum.

69.  Frater dilecte, dic mihi, si aliquem hominem nosti per uisionem oculorum deceptum?  O soror uenerabilis, quam multos scio per uisum esse deceptos et in laqueum diaboli missos! Tamen ex his quos audiui, aliquos dicam tibi. Quia Dina filia Iacob egressa est ut uideret mulieres regionis, et adamauit eam Sichem atque rapuit, et uirginitatem illius turpiter corrupit  Et sic misera puella quia incaute uidit quod uidere non debuit, honestatem ac uirginitatem suam perdidit. Dauid etiam quadam die stans in solario domus sue, uidit mulierem, et adamauit eam: pro cuius amore commisit adulterium et homicidium, et  sic deceptus factus est legis Dei reus . Et quia uidit incaute quod non debuit uidere, contraxit maculam omni tempore uite sue. Fortissimus Samson descendit in regionem Philisthinorum, et uidit ibi mulierem atque adamauit, et in gremio illius dormiuit; illa uero crines capitis eius rasit, et tradidit eum in manibus inimicorum eius, qui statim oculos eius eruerunt : et sic miser quia uidit quod uidere non debuit, oculos perdidit, et in periculum corporis incidit. Cognosce ergo, soror dilecta, quam multi per uisionem oculorum inciderunt in periculum corporum et animarum suarum. Moneo ergo te, soror in Christo amabilis, ut facias pactum cum oculis tuis, ne incaute uideas quod uidere non debes. Caue etiam ne mors intret  per fenestram  oculorum tuorum ad animam tuam. Itaque, soror in Christo dilectissima, sicut iam superius dixi tibi, si te caro tua adhuc impugnat, si te adhuc luxuria tentat, si te adhuc libido inuitat, si adhuc memoria fornicationis te cruciat, memoriam mortis tue tibi obiice. Finem uite tue ante oculos adhibe, diem exitus tui propone tibi. Propone tibi futura tormenta, futurum iudicium quotidie cogita; uersetur ante oculos tuos imago futuri iudicii. Reduc ad memoriam horribiles penas inferni; ardor gehenne exstinguat in te ardorem luxurie; recordatio eterni iudicii excludat ardorem corporis tui; flamma inferni inexstinguibilis repellat a te memoriam fornicationis. Maior ardor minorem ardorem superet, maior ardor minorem ardorem  uincat; stridor flammarum horribilis amorem depellat libidinis. Sicut clauus clauum expellit, ita sepe ardor gehenne emittit foras ardorem luxurie. Soror uenerabilis, omnipotentem Deum deprecor ut det tibi ueram castitatem mentis et corporis. Amen.



XXIu.---De abstinentia.

70. Hoc est perfectum ieiunium, quando noster homo exterior ieiunat, interior uero orat. Oratio 846 per ieiunium facilius penetrat celum. Per ieiunium et orationem mens hominis coniungitur Angelis et copulatur Deo. Ieiunia fortia arma sunt aduersus tentationes demoniorum. Per ieiunium et orationes uincuntur demones. Soror in Christo dilecta, uis scire per quid magis luxuria restringitur?---Frater  mi, uolo, atque ut illud mihi ostendas rogo.---Audi ergo, amabilis soror in Christo. Per ieiunium fornicatio superatur, per ieiunium luxuria restringitur: remota saturitate non dominatur luxuria. Abstinentia carnem superat, abstinentia carnem refrenat, abstinentia frangit motum libidinis, abstinentia dissoluit uirtutem fornicationis. Per famem et sitim luxuria destruitur, fames et sitis luxuriam uincunt. Mens multitudine ciborum lassata perdit uigorem orationis. Qualis est caro que non percipit diu cibum, talis est anima que assidue pascitur uerbo Dei. Hieronymus sic ait: »Ieiunia moderata debent esse, ne nimis debilitent stomachum, quia modicus et temperatus cibus corpori et anime est utilis. Pinguis uenter non gignit subtilem sensum. Multo melius  est quotidie parum sumere, quam raro satis comedere. Parcus cibus, et uenter cito esuriens triduanis prefertur ieiuniis. Ille bene ieiunat, qui ab omnibus uitiis declinat. Melior est abstinentia uitiorum quam ciborum. Non est reputata abstinentia, ubi fuerit uentris satietas subsecuta.« Et beatus Isidorus: »Tota die epulas in cogitatione ruminat, qui ad explendam gulam uespere sibi delicias preparat. uenter uacuus in oratione uigilare facit. Nam qui repletus est, infert somnum grauissimum: unde non bene uigilare possumus, quando uenter noster cibis est repletus.«

71. Soror uenerabilis, aridum porta corpus tuum propter desiderium celestis regni, ut impleas quod scriptum est in Psalmo: Sitiuit anima mea ad Deum;  quam multipliciter ei caro mea  Caro enim tunc Deum sitit, quando per ieiunium abstinet et arescit. Soror in Christo amabilis, crede mihi, quia si in hac uita perfecte Deum esurieris et sitieris, ex eo in celesti patria satiaberis. Abstinentia uiuificat et occidit: uiuificat animam, et occidit corpus. Abstinentia edificat in anima uirtutes, et destruit uitia corporis. Omni studio debemus despicere gulam ciborum; spernenda est concupiscentia escarum; cauenda est cura uentris: quando enim uenter immoderate reficitur, corpus ad luxuriam excitatur. Non debemus comedere ut uenter impleatur, sed ut corpus sustentetur. Ubi uenter est cibis repletus, ibi est ignis luxurie succensus. Corpus autem quod abstinentia frangit, ignis luxurie non exurit. Ille  purpuratus diues, qui quotidie epulabatur splendide, quia abstinere a cibis in hoc seculo noluit, ideo inter flammas positus guttam aque quesiuit, nec accipere meruit . Sicut per abstinentiam omnes uirtutes spirituales radicantur atque edificantur in anima: ita et per suauitatem ciborum omnia uitia nutriuntur et confortantur in corpore. Non potest quisquam accipere perfectionem uirtutum, nisi prius domuerit in se uentris gulam. Ideo tres Pueri in camino ignis non arserunt, quia abstinentes fuerunt . Daniel etiam ideo liberatus est de ore leonum, quia seruauit in se abstinentiam ciborum . Nemo potest a semetipso tentatationes demonum expellere, nisi refrenauerit in se  appetitum gule.

72.  Frater carissime, rogo te ut dicas mihi qualiter debeo castigare corpus meum per abstinentiam.  Soror dilecta, sic debes nutrire corpus tuum, ut non superbiat; et iterum sic debes reprimere, ut non cadat: sic enim debes reficere carnem tuam, ut seruiat; et sic eam debes castigare per abstinentiam, ut non pereat. Si carnem tuam supra modum affligis, ciuem tuum occidis: et iterum, si eum plus quam oportet reficis, inimicum tuum nutris. Charissima soror mea, hoc debes semper obseruare in omni abstinentia, ut non occidas carnem tuam, sed uitia. Igitur, soror mihi in Christo amantissima, per abstinentiam corpus tuum castiga: ieiuna et abstine a cibis, pallida  gere ora, et non rubea; facies tua non sit rubicunda, sed pallida. Aridum porta corpus tuum, et non crassum: non sit corpus tuum crassum, sed siccum. Non nutrias carnem tuam uermibus. Ita manduca ut semper esurias; ita comede ut semper habeas famem: uenter 847 tuus nequaquam impleatur cibis. Esuri et siti, abstine et aresce. Crede mihi, soror uenerabilis, quia tentationes uincere non poteris, nisi corpus totum per abstinentiam castigaueris. Per cibum et potum crescit luxuria. Ciborum saturitas suscitat luxuriam carnis: luxuria semper est adiuncta saturitati. Frigus uigiliarum exstinguit luxurie ardorem. Maligni spiritus ibi magis intrant, ubi plus escam et potum uident. Soror in Christo amabilis, sicut dixi tibi, si  perfecte uis tentationes fugere carnis, abstine non solum a cibis, sed etiam ab omnibus seculi delectationibus, ut post hanc uitam in celo letari possis cum Angelis. Amen.



XXu.---De ebrietate.

73. Soror carissima mea, audi Domini nostri Iesu Christi uerba: Attendite ne corda uestra grauentur crapula et ebrietate . Paulus etiam apostolus castigando suos discipulos ait: Nolite inebriari uino, in quo est luxuria . Et Salomon: Luxuriosa res est uinum, et tumultuosa ebrietas . Ne intuearis uinum, quando flauescit, nec cum splenduerit in uitro color eius. Ingreditur enim blande, sed in nouissimo mordebit ut coluber, et quasi serpens uenenum effundit. . Nullum secretum est, ubi ebrietas est. Multos exterminauit uinum, et perduxit eos ad periculum corporum et animarum. uinum in iucunditatem creatum est, non in ebrietatem . Ubicunque saturitas abundauerit, ibi luxuria dominabitur. uentrem distentum cibis et uini potationibus irrigatum uoluptas luxurie sequitur. Ebrietas corpus debilitat, animam illaqueat; ebrietas generat perturbationem mentis, ebrietas auget furorem cordis, ebrietas nutrit flammam fornicationis, ebrietas ita alienat mentem, ut homo nesciat semetipsum: homo ebrius est ita a semetipso alienus, ut nesciat ubi sit. Plerisque laus est multum bibere, et non inebriari: quos propheta increpat, dicens, ue, qui potentes estis ad bibendum uinum, et uiri fortes ad  miscendam ebrietatem; et iterum, ue, qui consurgitis mane ad ebrietatem sectandam, et potandum usque ad uesperam, ut uino estuetis . Etiam Iel propheta clamat, dicens: Expergiscimini, ebrii, et flete; et ululate, omnes qui bibitis uinum in dulcedine . Non dicit, Qui bibitis uinum in necessitate; sed, qui bibitis uinum in dulcedine, hoc est, in delectatione. Ebrietas mortale crimen est, ebrietas graue peccatum est, ebrietas inter homicidia et adulteria et fornicationes reputatur, ebrietas eiicit hominem a regno Dei, ebrietas expellit hominem a paradiso, ebrietas demergit hominem in infernum. Ne bibit uinum, et uirilia que per sexcentos annos celauerat, nudauit .  Etiam Loth uino inebriatus dormiuit cum filiabus suis, nec tamen peccatum sensit, quia alienatus a semetipso fuit . Cogita ergo, soror dilecta, quantum sit detestanda et fugienda ebrietas ab omnibus seruis Dei.

74.  Frater mi, est peccatum bibere uinum?  uenerabilis soror, non est peccatum bibere uinum temperatum, id est cum sobrietate. Sic enim ait Paulus apostolus Timotheo discipulo suo: Modicum uinum bibe propter stomachum tuum, et frequentes infirmitates tuas . Audi etiam quid Salomon dicat: uinum cum mensura potatum, sanitas est anime et corporis . uinum intemperatum uenenum est. uinum sine mensura superat mentem, per multum  uinum grauatur mens: per uinum luxuria crescit, per uinum luxuria excitatur, per multum uinum luxuria nutritur. uinum enim nobis Deus ad letitiam cordis dedit, non ad ebrietatem donauit. Igitur, honesta uirgo, bibamus non quantum gula querit, sed quantum necessitas requirit. Caueamus igitur, ne illud quod Deus ad medelam nobis corporis tribuit, uitio gule deputemus: caueamus ne uinum quod Deus nobis dedit ad salutem corporum, in usum uertamus uitiorum: caueamus ne medicinam carnis in uitium conuertamus ebrietatis. Multi per uinum a demonibus capti sunt, nec est aliud ebrietas quam manifestissimus demon. Tu ergo, soror in Christo amabilis, bibe uinum temperatum, et erit tibi sanitas corporis et letitia mentis. Bibe uinum  cum sobrietate, et auferet a te pigritiam atque desidiam, et in Dei seruitio te faciet sollicitam 848 atque deuotam. Quare? Quia uinum temperate potatum facit hominem ad orationem sollicitum et in Dei seruitio acutum. Igitur, soror carissima, si me quasi fratrem tuum audieris, et hec omnia sicut dixi feceris, sapiens eris



XXuI.---De peccato.

75. Soror carissima, audi Dominum in Euangelio dicentem: Omnis qui facit peccatum, seruus est peccati . Duobus modis committitur peccatum; nempe aut amore cupiditatis, aut metu timoris: dum homo uel uult habere quod concupiscit; uel cum timet ne incurrat malum quod metuit. Quatuor modis committitur peccatum in corde,  quatuor etiam modis perpetratur in opere. Committitur peccatum in corde, suggestione demonum, delectatione carnis, consensione mentis, defensione elationis. Committitur etiam in opere aliquando latenter, aliquando publice, aliquando consuetudine, aliquando desperatione. Istis modis ergo et corde peccamus, et opere perpetramus peccatum. Tribus modis peccatum committitur; uidelicet per ignorantiam, per infirmitatem, et per industriam, id est scienter. Per ignorantiam peccauit Eua in paradiso, sicut ait Apostolus: uir non est seductus, sed mulier fuit seducta . Ergo Adam peccauit per industriam, Eua uero per ignorantiam. Qui uero decipitur, ignorat quid  [al. quod] consentiat. Per infirmitatem peccauit Petrus, quando per timorem ancille Christum negauit . Grauius est peccare per infirmitatem, quam per ignorantiam; sed multo est grauius peccare per industriam, quam per infirmitatem. Grauius etiam peccat qui in publico delinquit, quam qui in abscondito. Dupliciter peccat qui in publico peccat, quia et peccat, et aliis peccare demonstrat.

76. Iam quedam pars iustitie est hominem suam iniquitatem cognoscere, et de peccatis propriis in semetipso uerecundiam habere. Melius est hominem non peccare propter amorem Dei, quam propter timorem inferni. Melius est etiam non peccare, quam peccatum emendare. Omnis peccans superbus  est. Faciens enim uetita, contemnit diuina precepta. Audi ergo, soror carissima, que dico, audi que moneo: per unum malum pereunt multa bona. Custodi animam tuam a peccato: qui in uno peccauit, factus est omnium reus; per unum peccatum multe iustitie pereunt. Non declines cor tuum in hoc quo delectatur corpus. Non des animam tuam in potestate carnis; non consentias carnali delectationi. Soror uenerabilis, si secundum carnem uixeris, morieris. Munda ergo conscientiam tuam ab omni peccato: sit mens tua pura, sit etiam corpus tuum ab omni iniquitate purgatum: sit corpus tuum immaculatum, macula peccati in corde tuo non remaneat. Non potest corpus corrumpi, nisi prius fuerit corruptus animus. Si anima labitur,  statim corpus ad peccandum paratum est. Anima precedit carnem, in crimine anima prima uadit ad peccandum. Nihil potest corpus facere nisi quod uoluerit animus. Munda ergo cor tuum ab iniquitate, et caro tua non peccabit.

77.  Frater mi, rogo ut dicas mihi, si anima hominis peccatoris est feda, et nigra: uel si anima iusti hominis est pulchra aut formosa.  Soror in Christo dilecta, tria sunt in hoc mundo nigriora et deteriora omni malo: uidelicet anima peccatoris perseuerans in peccato, que est plus nigra quam coruus; et mali angeli qui eam rapiunt in die mortis eius; et infernus in quo iactatur. Non sunt fediora uel nigriora his tribus in hoc mundo. Iterum tria sunt quibus non sunt meliora:  anima uidelicet iusti hominis perseuerans in bonis operibus, que est pulchra sicut sol; et sancti Angeli qui eam suscipiunt in die mortis sue; et paradisus in quo collocatur. His tribus non sunt meliora in creaturis. Angeli sancti presentant animam iusti hominis ante Deum, dicentes: Ecce quem elegisti, Domine, et assumpsisti; semper habitauit in atriis tuis . Soror in Christo amabilis, si mentem tuam ab omni iniquitate mundaueris, et in seruitio Dei, sicut promisisti, perseueraueris, sine dubitatione in celesti thalamo cum Iesu Christo sponso tuo letaberis. Amen.



849 XXuII.---De confessione peccatorum et penitentia.

 78. Tunc homo incipit esse iustus, quando de peccatis suis propriis incipit accusare se ipsum: unde scriptum est, Iustus in pricipio accusator est sui . Nihil autem peius quam culpam cognoscere, nec deflere. Omnis peccator duobus modis debet flere peccata sua: uno, quia per negligentiam bonum non fecit; altero, quod per audaciam malum commisit. Bonum, quod debuit facere, non fecit; et malum quod non debuit facere, fecit. Ille homo digne agit penitentiam, qui preterita peccata plangit, et iterum plangenda non committit. Nam qui plangit peccatum, et iterum facit peccatum, quasi si quis lauet laterem crudum; qui quanto amplius lauerit, tanto amplius faciet lutum. Sic quando homo peccare potens penitet, et uitam  suam uiuens ab omni crimine corrigit, sine dubitatione quando ei mors aduenerit, ad eternam perueniet requiem. Qui autem male uiuit, et in morte penitentiam agit, sicut damnatio illius est incerta, ita et remissio illius est dubia. Qui ergo securus cupit esse in morte de indulgentia, in sanitate penitentiam agat, et in sanitate peccata sua lugeat. Igitur quia miseratio Dei occulta est, sine intermissione flere necesse est. Soror carissima, audi beati Isidori uerba: »Non oportet penitentem de peccatis suis habere securitatem.« Quare? Quia securitas negligentiam parit, negligentia uero sepe hominem incautum ad priora peccata reducit.

79. Nunc ergo, soror carissima, accipe consilium meum, et dum potes, uitam tuam emenda.  Dum Deus dat tibi licentiam, peccata tua manifesta; dum datur tibi spatium, peccata tua plora: dum potes, penite; dum potes, peccata tua confitere: dum adhuc uiuis, peccata tua luge. Morientium uocatio, tua sit emendatio. Dum potes, mala que fecisti emenda: dum potes, a peccato et uitio te trahe: dum tempus est, clama ad Deum pro te: dum adhuc uiuis in corpore, tibi indulgentiam peccatorum tuorum acquire: priusquam dies mortis adueniat tibi, penitentiam age: antequam puteus te absorbeat, penite: priusquam infernus te rapiat, peccata tua luge: priusquam in profundum inferni mergaris, negligentias tuas plange; ubi iam non est locus indulgentie, ubi iam non est letitia, non penitendi licentia, ubi iam non est licentia emendationis,  ubi iam non est locus confessionis. Quare? Quia in inferno nulla est redemptio. Quamuis sis peccatrix, tamen per penitentiam habebis ueniam. Nulla tam grauis est culpa, quin per penitentiam habeat ueniam. Desperatio auget peccatum, desperatio maior est omnibus peccatis, desperatio peior est omni peccato. Igitur, soror dilecta, certissime crede quia est spes in confessione: nullo modo dubites, nullo modo de misericordia Dei desperes. Habeto fiduciam in confessione de bonitate Dei.---Frater carissime, bene dicis, bonum das mihi consilium.

80. Heu me peccatrix, heu me misera! in tantis peccatis, in tantis criminibus, in tantis negligentiis  cecidi! quid primum plangam, quid primum plorem, quid primu lugeam? Ego misera, quem luctum primum sumam? ego indigna, quas lacrymas prius fundam? Memoria non sufficit referre gesta tantorum criminum. O lacryme, ubi uos subtraxistis? o lacryme, ubi estis? ubi estis, fontes lacrymarum? mouemini, obsecro, ad fletum meum: fontes lacrymarum, fluite super faciem meam, rigate maxillas meas, date mihi planctum amarum. Succure mihi, Deus meus, antequam moriar, antequam mors preueniat, antequam me infernus rapiat, antequam me flamma comburat, antequam me tenebre inuoluant. Subueni mihi, Deus meus, priusquam ad tormenta perueniam, priusquam me deuoret ignis gehenne, priusquam sine termino crucier in inferno. Deus  meus, quid faciam cum uenerit tremendum iudicium tuum? quid respondebo, cum uenerit examen iudicii tui? quid dicam, ego misera et peccatrix, cum presentata fuero ante tribunal Christi? ue diei illi in quo peccaui! ue diei illi quando malum feci! ue diei illi quando transgressa sum precepta Dei. 850 Utinam non illuxisset sol super me! utinam non fuisset ortus sol super me! O dies detestanda, dies abominanda, o dies penitus non nominanda, que me in hoc seculum protulit, que mihi claustra uentris aperuit! melius mihi fuerat non esse in hoc seculo natam, quam in inferno perpetuo cruciatam: melius mihi fuerat non esse genitam, quam pati eternas penas gehenne: satius mihi fuerat non esse in hoc mundo procreatam, quam pati eterna mala.  Flete super me, celum et terra; plorate me, omnes creature; et que potestis sensum uite habere, lacrymas effundite super me. Peccaui enim grauiter, peccaui infeliciter, peccaui miserabiliter: innumerabilia sunt peccata mea. Ut bene uiuerem, ultro promisi: sed bona que promisi, nunquam seruaui. Semper ad peccatum meum redii, semper peccata mea multiplicaui, semper delicta mea iteraui, nunquam in melius mores mutaui, a malis factis nunquam cessaui.

81. Orate pro me Dominum, uiri sancti; intercedite pro me ad Dominum, omnes sancti. Omnes anime iustorum, intercedite pro me, si forte misereatur mei Deus, si forte iniquitates meas auferat. O misera anima mea, quis miserebitur tui? quis  consolabitur te? O anima misera! o anima, quis dabit lamentum pro te? Ubi es, custos hominum? ubi es, Redemptor animarum? ubi es, pastor bone? Cur despexisti me? cur auertisti faciem tuam a me? Deus meus, non me obliuiscaris in finem. Non me deseras in perpetuum, non me deseras in potestate demonum. Peccatrix sum, indigna sum, tamen ad te Deum meum confugio. Tu clemens, tu pius, tu multe miserationis. Nullum spernis, nullum detestaris, nullum recusas a misericordia. Domine, ostende in me misericordiam tuam. Obsecro, Domine, ut non deneges mihi quod misericorditer multis dedisti. Scelera mea non defendo, peccata mea non abscondo. Displicet mihi malum quod feci.  Ego misera peccaui. Errorem meum confiteor, culpam meam manifesto, iniquitatem meam cognosco. Peccaui, Deus meus, propitius esto mihi peccatrici; parce malis meis, ignosce peccatis meis, indulge criminibus meis, Domine: si iniquitates obseruaueris, Domine, quis sustinebit? Nullus ad examen tuum, nec iustitia iusti secura erit: quis enim iustus qui se audeat dicere sine peccato? Nullus homo est sine peccato, nemo est mundus a delicto, nemo est mundus in conspectu tuo, ecce inter sanctos nemo est immaculatus. Ecce qui seruierunt Deo, non fuerunt stabiles, et in Angelis inuenta est iniquitas: stelle non sunt munde coram te, celi non sunt mundi in conspectu tuo . Si igitur nemo  in conspectu tuo est sanctus, nemo immaculatus; quanto magis ego peccatrix et putredo ac uermis filia hominum, que bibi iniquitates quasi aquas, et multiplicaui peccata mea, que sedeo in puluere, que habito in domo lutea, que terrenum habeo fundamentum? Deus meus, porrige dexteram tuam mihi peccatrici.

82. Memorare, obsecro, Domine, que sit mea substantia. Memento, Domine, quia terra sum: memento quia cinis, et puluis sum. Medicinam qua saner tribue, medicinam qua curer impende. Ego misera cecidi in foueam peccatorum meorum, ego indigna cecidi in profundum inferni. Deus meus, libera animam meam captiuam ab inferno: non concludat me profundum, non absorbeat me infernus,  non urgeat super me puteus os suum, abyssus non deneget mihi exitum. Ecce dies timendus iam imminet, iam uenit ultima dies, iam prope est dies mortis; nichil superest mihi nisi tumulus, nichil nisi sepulcrum: parce mihi, Domine, antequam uadam ad terram tenebrosam; subueni mihi, Deus meus, priusquam uadam ad terram miserie et tenebrarum . Redemptor animarum, succurre mihi antequam moriar; solue uincula peccatorum meorum, priusquam ad mortem perueniam.

83.---Soror mihi in Christo dilecta, Deus misereatur tui, et dimittati tibi omnia peccata tua; Deus retribuat tibi indulgentiam tuorum delictorum; Deus indulgeat tibi quidquid peccasti; Deus te lauet ab omni peccato. Age itaque iam ut oportet: propone  in corde tuo ut amplius non pecces, statue in corde tuo ut amplius malum non facias; caue culpas tuas iterare, non te polluas post peccatum, post luctum penitentie non redeas ad peccatum, 851 non iterum facias quod iterum plangas. Non est penitens, sed irrisor, qui adhuc agit unde peniteat: non uidetur Deum deprecari humilis, sed subsannare superbus, qui adhuc malum agit unde iam penitentiam accepit. Unde et beatus Isidorus ait, »Inanis est penitentia, quam sequens coinquinat culpa:« et iterum, »Iteratum uulnus tardius sanatur.« Frequenter peccans et lugens uix meretur ueniam. Esto igitur confirmata in penitentia: uitam bonam quam cepisti tenere, non deseras Salus perseuerantibus  datur. Unde dicitur, Beati qui custodiunt iudicium, et faciunt iustitiam in omni tempore : et iterum, Qui perseuerauerit usque in finem, hic saluus erit . Honesta uirgo, moneo te ut semper portes uerecundiam in uultu de recordatione peccati; portes pudorem in facie de memoria delicti. Propter uerecundiam peccati oculos tuos leuare erubesce: ambula demissa facie, mesta merore, incede abiecto uultu; cilicium et cinis inuoluant membra tua, cilicium operiat corpus tuum. Terra sit tibi cubile; stratus sit tibi humus. Puluis es, in puluere sede; cinis es, in cinere sede. Esto semper plangens, semper merens, semper suspiria cordis emittens: semper sit compunctio in corde tuo. Sit lamentum in tuo pectore, sint gemitus in tuo  corde; frequenter lacryme fluant ab oculis tuis, semper esto parata ad lacrymas.

84. uenerabilis uirgo, crede mihi, quia nunquam serui Dei in hac uita debent esse securi, quamuis sint iusti. Serui Dei semper debent uigilare, et peccata sua cum lacrymis ad memoriam reducere. Unde in laudibus Sponsi, scilicet Christi, in Cantico canticorum dicitur: Come eius sicut elate palmarum, nigre quasi coruus . Quid per comas Christi intelligimus, nisi fideles homines, qui dum fidem sancte Trinitatis in mente custodiunt, et Deo adherentes quod credunt faciunt, quasi capilli in capite prudentes illi honorem conferunt? Palma autem uere in altum crescendo proficit, et uictoriam sua significatione pretendit. Come ergo Christi  sicut elate palmarum sunt, quia electi quique dum semper ad alta uirtutum se efferunt, per Dei gratiam quandoque ad uictoriam perducuntur. Nigre autem sunt sicut coruus, quia quamuis uirtutibus in celum se erigant, semper tamen peccatores se esse cognoscunt. Sic et tu, soror mihi in Christo amantissima, quamuis bene et religiose uiuas, quamuis iuste, et deuote Deo seruias, te tamen moneo ut nunquam deseras lacrymas. Si igitur uis abluere peccatorum tuorum maculas, semper diligas lacrymas. Dulces tibi sint lacryme, delectet te semper planctus et luctus, nunquam deseras planctum et luctum: tanto esto prona ad lamenta, quanto fuisti prona ad culpam; quanta fuit tibi intentio ad peccandum, tanta  sit ad penitendum deuotio. Secundum infirmitatem adhibenda est medicina, grauia peccata grandia lamenta desiderant. Soror uenerabilis, ipse te adiuuare et consolari dignetur in hac presenti uita, quem Angeli adorant in celesti curia. Amen.



XXuIII.---De communione.

85. Quicunque manducauerit panem, et biberit calicem Domini indigne, reus erit corporis et sanguinis Domini. Id est, peccatum et maculam contrahet sibi. Quare? Quia ad bonum male accedit. Probet autem se ipsum homo, et sic de pane illo edat, et de calice bibat. Ac si diceret: Unusquisque consideret uitam suam, et emundet cor suum ab omni malitia, ut digne possit accedere ad tam magnum Sacramentum. Quicunque enim Corpus et Sanguinem Domini  manducat et bibit indigne, iudicium sibi manducat et bibit ; scilicet causam sue damnationis. Unde etiam beatus Isidorus ait: »Qui in Ecclesia scelerate uiuunt, et communicare non desinunt, putantes se tali communione a peccatis posse mundari; sciant hi tales ad emundationem sibi non proficere, dicente propheta: Quid est quod dilectus meus in domo mea fecit scelera multa? nunquid carnes sancte auferent a te malitias tuas? . Qui ergo corpus Christi uult accipere, prius studeat in Christi fide et dilectione manere. Hinc est quod ait Dominus in Euangelio: Qui manducat carnem meam, in me 852 manet et ego in eo . Ac si diceret: Ille in me manet, qui in bonis operibus uoluntatem meam adimplet. Alioquin nisi prius  maneat in me per fidem, et bonam operationem, et ego in eo, carnem meam manducare non potest, nec sanguinem bibere. Quid est ergo quod manducant homines? Ecce omnes frequenter Sacramenta altaris percipiunt plane; sed alius carnem Christi spiritualiter manducat et sanguinem bibit: alius uero non, sed tantum Sacramentum, id est corpus Christi sub Sacramento, et non rem Sacramenti. Sacramentum hoc dicitur corpus Christi proprium de uirgine natum, res uero, spiritualis Christi caro. Bonus igitur accipit Sacramentum, et rem Sacramenti: malus uero, quia manducat indigne, sicut Apostolus ait, iudicium sibi manducat et bibit; non probans se prius, nec diiudicans corpus Domini. Ergo quid manducat peccator et quid bibit? Non utique carnem  et sanguinem spiritualiter ad suam salutem; sed iudicium ad suam damnationem, licet uideatur cum ceteris Sacramentum altaris percipere. Itaque alius accipit corpus Domini ad salutem; alius uero, ad damnationem. Ille qui cum Iuda traditore corpus Domini accipit, cum Iuda condemnatur: qui cum Petro et ceteris fidelibus deuote ac fideliter illud sumit, sine dubio cum Petro et ceteris Apostolis in corpore Christi sanctificatur. Audi igitur, sponsa Christi, uerba beati Augustini: »Qui casto corpore et mundo corde cum pura conscientia atque deuota mente ad istam altaris communionem uenit, ad illud altare qui est Christus in celis, ante oculos Dei felici transmigratione perueniet.«

 86. Soror in Christo amabilis, rogo ut audias prudentiam serpentis. Serpens enim cum ceperit ire ad bibendum, antequam ueniat ad fontem, euomit omne uenenum. Imitare ergo et tu, carissima, hunc serpentem in hac parte, ut antequam uenias ad fontem, id est communionem corporis et sanguinis Domini nostri Iesu Christi, euomas omne uenenum; scilicet odium, iram, malitiam, inuidiam, uoluntatem malam, et noxias cogitationes ex corde tuo. Dimitte etiam omnibus sociabus tuis et omnibus proximis tuis ea que in te peccauere, ut tibi dimittantur a Deo peccata tua, sicut ipse Dominus ait: Dimittite, et dimittetur uobis . Itaque, si hec omnia feceris sicut dixi, poteris accedere ad fontem uiuum, id est ad Christum, qui est fons omnium bonorum.  Ipse etiam ait de se ipso: Ego sum panis uiuus qui de celo descendi . De hoc pane dicit Dauid in Psalmis: Panem Angelorum manducauit homo . Alioquin esca illa licet de celo uenerit, et potus, quia corporeus erat, Angelis non congruebat: sed utique ille panis, et potus qui per hoc prefigurabatur. Christus uero panis est Angelorum, et Sacramentum hoc uera caro eius est, et uerus sanguis: quod Sacramentum spiritualiter manducat et bibit homo. Ac per hoc unde uiuunt Angeli in celis, inde uiuit homo in terris: quia totum spirituale et diuinum in eo quod percipit homo. Sed sicut Apostolus ait, quidam in deserto eamdem escam spiritualem manducauere, et tamen mortui sunt . Ita et nunc in Ecclesia quibusdam  corpus Domini est uita, quibusdam uero est pena et supplicium peccati. Corpus Domini sine dubio est uita illis quibus Christus est uita: illis uero est mors, qui per culpam et ignorantiam, atque negligentiam membra sunt diaboli.

87. Unde, soror amantissima mihi in Christo, moneo te ut aliud gustando intelligas, quando Corpus Domini recipis, quam odore sentis. Audi etiam, honesta uirgo, quid sacerdos in consecratione corporis Christi dicat. »Rogamus,« inquit, »hanc oblationem fieri benedictam,« per quam nos benedicamur: »adscriptam,« per quam nos omnes in celo conscribamur: »ratam,« per quam in uisceribus Christi censeamur: »rationabilem,« per quam a bestiali sensu exuamur: »acceptabilemque  facere digneris,« quatenus et nos per hoc quod in nobis displicemus, acceptabiles in eius unico Filio Iesu Christo simus. Igitur, honesta uirgo, sicut superius iam dictum est, Christus in semetipso in celo sanctos Angelos pascit: Christus etiam in semetipso in terra omnes fideles reficit. Christus per speciem sanctos Angelos satiat in patria: Christus nos pascit per fidem in terra, ne deficiamus in uia. Christus 853 Angelos et homines reficit ex semetipso, tamen integre remanet in suo. Quam bonus panis, et quam mirabilis, de quo in celo Angeli saturantur, et in terra homines reficiuntur! quem manducat angelus pleno ore in patria, ipsum comedit peregrinus homo pro modulo suo ne lassetur in uia. Christus panis uiuus, qui est refectio Angelorum,  ipse est redemptio et medicina hominum. Nunc ergo, soror carissima, deprecare Dominum in tota mente tua, ut mundet conscientiam tuam ab omni malitia; quatenus digne possis accipere corporis et sanguinis Domini nostri Iesu Christi mysteria.



XXIX.---De cogitatione.

88. Soror carissima, audi ea que Dominus ait per Isaiam prophetam: Auferte malum cogitationum uestrarum ab oculis uestris . Quamuis homo cesset ab opere malo, tamen si malam cogitationem habet in corde suo, non est sine culpa. Unde beatus Isidorus: »Non solum in factis peccamus, sed et in cogitationibus, si eis illicite occurrentibus delectemur.« Sicut enim uipera a filiis suis in uentre  adhuc positis occiditur, ita nos occidunt cogitationes nostre intra nos enutrite, quia consumunt animam nostram ueneno uiperino. Igitur, soror dilecta mihi in Christo, moneo te, ut cor tuum cum omni studio custodias: quoniam ibi est initium boni operis aut mali: unde scriptum est, Omni custodia serua cor tuum, quoniam ex ipso uita procedit . Audi etiam, rogo, honesta uirgo, quid sponsus in laudibus Ecclesie dicat in Canticis canticorum: Come capitis tui ut purpura regis iuncta canalibus . Come capitis Ecclesie lectulum sancte anime [suppl. significant, que], ut purpura regis iuncta canalibus esse memoratur. Purpura quippe per fasciculos in canalibus ligatur, super quos dum aqua proiicitur, per canales ad  uestem que supra est currit ut uestis tingatur; et inde nomen accepit, ut tincta colore purpureo purpura uocetur: que omnia sancte menti congruunt. Come quippe capitis sunt cogitationes mentis, que in canalibus ligantur, quia in Scripturis diuinis, ne inutiliter fluant, stringuntur.

89. Custodi ergo cor tuum, uenerabilis uirgo, a contagione noxia; mentem tuam turpis cogitatio non subrepat; sit mens tua pura. Deus enim non solum examinat carnem, sed mentem: Dominus iudicat conscientias hominum; Deus Iudex etiam de cogitationibus iudicat animam. Quando titillat mala cogitatio, non consentias illi; non sinas malam cogitationem manere in corde tuo. Quacunque hora mala cogitatio uenerit, expelle eam. Quam cito apparuerit  scorpio, contere caput eius; contere caput serpentis, id est, male cogitationis. Ibi emenda culpam, ubi nascitur, scilicet in corde: caput cogitationis praue expelle a corde tuo. Ibi pecca [fort. peccas], ubi nescis esse Deum. Nihil enim celatur ante Deum. uidet occulta, qui fecit abscondita. Dominus ubique presens est; Spiritus Dei totum implet; maiestas omnipotentis Dei penetrat omnia elementa: nullus locus est extra Deum, Dominus scit cogitationes hominum. Soror dilecta, uis nunquam esse tristis?---Frater mi, uolo.---Ergo bene uiue. Si bene uixeris, nunquam eris tristis. Secura mens leuiter sustinet tristitiam, bona mens semper habet gaudium. Si enim in bona uita perseueraueris, tristitia elongabitur a te; si in sanctitate perseueraueris,  tristitia non occurret tibi; si bene et pie uixeris, neque plagam, neque mortem timebis. Conscie tia autem peccatoribus semper est in pena. Nunquam reus homo securus est: mens enim male sibi conscia propriis agitatur stimulis. Soror uenerabilis, audi quid Dominus dicat de muliere ad serpentem: Ipsa conteret caput tuum . Caput serpentis conteritur, quando ibi culpa emendatur, ubi nascitur. Omnipotens Deus mundet cor tuum ab omni contagione mala, ut ei possis seruire sine macula. Amen.



XXX.---De silentio.

90. Isaias propheta dicit: Cultus iustitie est silentium et securitas usque in sempiternum . Et iterum Dauid obsecrando postulat, dicens:  Pone, Domine, custodiam ori meo, et ostium circumstantie labiis meis . Sancti patres summa cum uigilantia silentium custodientes, studuerunt 854 uacare, et uidere quam dulcis et quam suauis est Dominus: et actiue uite curis postpositis, adheserunt contemplatiue uite. Soror carissima, respue inhonesta uerba, fuge impudicos sermones. uanus sermo cito polluit mentem, et facile agitur quod libenter auditur. Nihil unquam ex ore tuo procedat quod te possit impedire, nichil unquam loquaris quod non conueniat. Hoc non procedat de labiis tuis quod offendat aures audientis; fuge turpitudinem sermonis. uanus sermo demonstrat uanam conscientiam, lingua ostendit conscientiam, lingua  refert conscientiam hominis; qualis sermo ostenditur, talis animus comprobatur: ex abundantia enim cordis os loquitur. Ab otioso ergo sermone refrena linguam tuam: restringe linguam tuam ab otioso uerbo. Turpes fabulas non loquaris, non garrias uana uerba. Sermo otiosus non erit absque iudicio. Unusquisque rationem redditurus est sermonum suorum . Ante uniuscuiusque faciem uerba sua stabunt in die iudicii. Ea que loqueris, grauitate atque doctrina digna fiant. Sit sermo tuus irreprehensibilis; lingua tua non te perdat, lingua tua non te damnet: non loquaris quod indigne suscipiat aduersarius: amicum tuum sit silentium. Pone custodiam ori tuo, in labiis tuis pone signaculum, pone lingue tue  claustra silentii. Scito quo tempore dicas, considera qua hora loquaris; tempore congruo loquere, tempore congruo tace. Tace usquequo interrogeris, interrogatio os tuum aperiat: sint uerba tua pauca, non transeas mensuram loquendi. Multiloquia non effugiunt culpam, multiloquium non declinat peccatum . uirgo linguosa stulta est, uirgo sapiens paucis utitur uerbis. Sapientia breuem sermonem facit, loqui multum stultitia est: sit ergo in uerbo tuo mensura, sit in sermone tuo statera. Modum loquendi non transeas. uenerabilis soror, ille dignetur ori tuo ponere custodiam, qui te sibi elegit in sponsam.



XXXI.---De mendacio.

91. Mendaces faciunt ut nec uera dicentibus credatur.  Summo studio cauendum est omne genus mendacii: quamuis sit quoddam genus mendacii leuioris culpe; uelut si quisque pro salute hominum mentiatur. Sed quia scriptum est, Os quod mentitur, occidit animam ; hoc genus mendacii perfecti uiri summo studio fugiunt, ut nec uitia cuiuslibet per eorum fallaciam defendant, nec sue anime noceant, dum prestare aliene carni uolunt. Tamen hoc genus mendacii facile credimus dimitti. Soror carissima; moneo te ut summopere fugias omne genus mendacii, nec per occasionem, nec per studium loquaris falsum; non studeas mentiri, nec etiam ut prestes alicui. Non alienam uitam per mendacium defendas: nullum iustum mendacium; omne mendacium in omnibus est peccatum; omne  quod a ueritate discordat, iniquitas est. Leges seculi damnant falsarios, leges seculi puniunt mendaces. Si mendacium apud homines damnatur, si falsitas humano iudicio punitur; quanto magis ante Deum, qui est testis uerborum et operum? ante quem etiam de otioso uerbo unusquisque rationem redditurus est, ante quem et pro otioso sermone penas quisque sustinebit ? Et perdes eos qui loquuntur mendacium , et testis falsus non erit impunitus. Soror uenerabilis, declina ergo mendacium, falsum ne loquaris. Quod uerum est loquere, nunquam mentiaris. Esto uerax, neminem mentiendo decipias: non aliud dicas, et aliud facias. Soror dilecta, Deus det tibi uera loqui. Amen.



XXXII.---De periurio.


92. Dominus dicit in Euangelio: Non iures per celum, quia sedes Dei est; neque per terram, quia scabellum pedum eius est; neque per caput tuum, quia non potes in eo unum capillum facere album aut nigrum. Sit autem sermo tuus, Est, Non. Quod amplius est, a malo est . Sicut mentiri non potest qui non loquitur, sic peierare non poterit, qui iurare non appetit. Quacunque arte uerborum quisque iuret, Deus tamen qui est testis conscientie, hoc ita accipit, sicut ille cui iuratur intelligit. Malum quod iuramus facere, non debemus implere. Soror uenerabilis, uis ut dicam tibi qualiter nunquam 855 peierabis? Nunquam iures. Si non iuraueris, nunquam peierabis: si peierare times,  nunquam iures; prohibe etiam tibi iuramentum, tolle usum iurandi. Periculosum enim est iurare: usus iurandi facit consuetudinem periurii, usus iurandi ducit hominem ad periurium. Sit in ore tuo, Est, sit in ore tuo, Non est. ueritas non indiget iuramento; fidelis sermo retinet locum sacramenti: firma etiam sit sacramenti tui fides. Amantissima soror, Spiritus sanctus qui in tuo uirgineo corpore sibi fecit templum, ponat in ore tuo moderationis signaculum. Amen



XXXIII.---De detractione.

93. Soror mihi in Christo dilecta, audi que dico, ausculta que moneo, attende que loquor. Detractio graue uitium est, detractio graue peccatum est, detractio grauis damnatio est, detractio grande  crimen est. Omnes reprehendunt detractorem, omnes uituperant detrahentem, omnes dehonestant illum qui detrahit. Et Dauid propheta: Detrahentem secreto proximo suo, hunc persequebatur . Hoc summe turpitudinis est, hoc nichil fedius est. Detrahentes latrant quasi canes; sicut canes rodunt pedes transeuntium, ita detrahentes rodunt uitam proximorum. Canes solent mordere homines, et dente mortifero lacerare transeuntes. Soror uenerabilis, ergo abscinde a lingua tua uitium detrahendi: alienam uitam non rodas, uitam alienam non reprehendas, uitam alienam non laceres, de alieno malo non inquines os tuum; non detrahas peccatori, sed condole. Quod in alio detrahis, in te potius pertimesce:  quod in aliis reprehendis, in te emenda. Quanto studio reprehendis alienam uitam, tanto studio emenda temetipsam. Quando alteri detrahis, te discute; quando alium mordes, tua peccata redargue. Si uis detrahere, tuis peccatis detrahe. Non perspicias aliena peccata, sed tua propria. Non intendas alienis uitiis, sed tuis propriis. Nunquam aliis detrahes, si te bene prospicias. De tua ergo emendatione esto sollicita. De tua correctione et salute esto attenta. Detrahentes non audias. Susurrantibus auditum non prebeas. Pari reatu detrahentes et audientes tenentur; similiter est culpabilis qui detrahit, et qui detrahentem, audit. Maledici regnum Dei non possidebunt. uirgo que ad celestem thalamum desiderat peruenire, non debet hominibus detrahere. O  uirgo uenerabilis, si aures tuas a detrahentibus separaueris, et linguam tuam, sicut dixi, ab omni locutione peruersa refrenaueris, inter prudentes uirgines computaberis.



XXXIu.---De inuidia.

94. Homo inuidus membrum est diaboli, cuius inuidia mors introiuit in orbem terrarum . Inuidia cuncta germina uirtutum concremat, inuidia cuncta bona pestifero ardore deuorat; inuidia tinea est anime; inuidia prius se ipsam mordet quam alterum, inuidia primum suum mordet auctorem; inuidia sensum hominis comedit, pectus urit, mentem lacerat, cor hominis quasi quedam pestis pascit. Igitur contra inuidiam occurrat bonitas: caritas preparetur aduersus inuidiam. Soror amantissima  mihi in Christo, de bono alterius non doleas, de alterius profectu non tabescas, de alterius felicitate non crucieris. Nulla uirtus est que non habeat contrarium inuidie malum. Sola miseria caret inuidia. Quare? Quia nemo inuidet misero. uirgo que in celo desiderat habitare, hominibus non debet inuidere; uirgo que cum Christo ad nuptias desiderat intrare, de alterius honore non debet contristari. Charissima soror, Deus mundet cor tuum ab omni malitia atque inuidia, ut ei possis sine macula seruire. Amem.



XXXu.---De ira.

95. Honesta uirgo, audi quid Salomon dicat, Responsio mollis frangit iram, sermo durus excitat furorem : et iterum, Dulce uerbum  mitigat inimicos, et multiplicat amicos . Tanto quisque conuincitur minus sapiens, quanto est minus patiens. Per iram oculus mentis 856 turbatur; per iram sapientes perdunt sapientiam, per iram alienatur homo a semetipso. Quidam cito irascuntur, sed ad pacem cito redeunt: quidam uero tardius irascuntur, et ad pacem tardius reuertuntur: alii autem, quod grauius est, ad iram citius incitantur, et ad pacem tardius inclinantur. Melior est tamen qui citius irascitur, et ad pacem cito reuertitur, quam qui tardius irascitur, et ad pacem tardius incitatur. Charissima soror, audi etiam Iacobum dicentem: Sit autem omnis uelox ad audiendum, tardus autem ad loquendum, et tardus ad iram.  Quare? Quia ira uiri, Dei iustitiam non operatur : procul dubio nec ira uirginis iustitiam Dei operari poterit. uirgo que templum Dei debet fieri, nullo modo debet irasci; non decet Christi sponsam esse iracundam: uirgo que in pectore suo preparat mansionem Christo, omnibus modis debet expellere iracundiam a corde suo; uirgo que desiderat cum Christo ad celestem thalamum peruenire, debet omnino a corde suo iram expellere. Amantissima soror, si te preuenerit iracundia, restringe illam: si te preoccupauerit ira, mitiga eam. Tempera furorem, tempera indignationem. Motum iracundie restringe, refrena impetum ire. Si non potes uitare iram uel temperare, non te rapiat furor, non te inflammet ira, non te commoueat indignatio. Sol  non occidat super iracundiam tuam . Amen.



XXXuI.---De odio.

96. Honesta uirgo, audi que dico. Odium separat hominem a regno Dei, odium separat hominem a paradiso, odium subtrahit hominem a celo: odium nec per passionem deletur, nec per martyrium purgatur, nec per sanguinem effusum abluitur. Non debemus odio habere homines, sed uitia. Qui fratrem suum odit, in tenebris est, et in tenebris ambulat . Deum non diligit, qui hominem odit. Quantum interest inter festucam et trabem, tantum etiam distat inter iram et odium: odium enim est ira inueterata. Per iram turbatur oculus mentis; per odium exstinguitur oculus cordis.  Soror in Christo amantissima mihi, audi que loquor. Si contristaueris in aliquo sororem tuam, satisfac illi; si peccaueris in sororem tuam, age penitentiam coram illa; si scandalizaueris aliquam ex ancillis Dei, roga eam ut dimittat tibi: perge festinanter ad reconciliationem; non dormias donec prius uenias ad satisfactionem; non quiescas priusquam reuertaris ad pacem. Si ceciderit inimicus tuus, noli gratulari: non leteris super inimici interitu, ne forte superueniant in te similia; ne conuertat Deus ab eo in te iram suam . Delectet te dolere super eum qui afflictus est, condole alienis miseriis, in tribulatione alterius esto tristis, cum plangentibus plange, cum lugentibus luge. Soror uenerabilis, non sis dura, non sint tibi dura  precordia. Peccanti in te non retribuas secundum culpam suam, quia et in te uenturum est iudicium Dei. Dimitte, ut dimittatur tibi: non enim habebis indulgentiam, nisi dederis ueniam. Expelle a corde tuo odium, in mente tua odium non maneat. Soror amabilis, Deus det tibi dilectionem sui et proximi. Amen.



XXXuII.---De superbia.

97. Superbia est radix omnium malorum. Homo superbus Deo et hominibus est odibilis . Superbus homo similis est diabolo. Superbia et cupiditas in tantum est unum malum, ut nec superbia sine cupiditate, nec cupiditas sine superbia esse possit. Diabolus per superbiam et cupiditatem dixit:  In celum ascendam . Christus cum humilitate dixit: Humiliata est in puluere anima mea . Diabolus per superbiam et cupiditatem dixit: Ero similis Altissimo . Christus per humilitatem factus est obediens Patri usque ad mortem . Ad ultimum, diabolus per superbiam precipitatur in infernum: Christus uero per humilitatem ad celos eleuatur. Quid est omne peccatum, nisi Deus contemptus, quo eius precepta contemnimus? Soror carissima, crede mihi, quod multorum temporum uigilie, orationes, ieiunia eleemosyne, et labores, si cum superbia finem habuerint, pro nichilo reputantur 857 apud Deum. Igitur, soror uenerabilis, alas superbie non extendas; pennas superbie non erigas  Quare? Quia superbia Angelos deposuit, potentes strauit, superbos deiecit: superbis resistit Deus, humilibus autem dat gratiam . Moneo te etiam, Christi sponsa, ut plus gaudeas de societate Angelorum et ancillarum Dei, quam de nobilitate generis tui. Rogo te, amantissima soror, ut magis exsultes de societate pauperum uirginum, quam de tuorum nobilitate parentum diuitum. Quare? Quia non est personarum acceptio apud Deum. Qui pauperem despicit, Deo iniuriam facit. Qui contemnit pauperem, exprobrat factori eius . uenerabilis soror, Deus det tibi profundam humilitatem et ueram caritatem. Amen.



XXXuIII.---De iactantia.

98. Tam in factis quam in dictis cauere debemus  iactantiam. Igitur, soror carissima, circumspice te ipsam, et nichil tibi arroges ex his que in te sunt, preter peccata. Caue iactantiam fuge appetitum uane glorie, caue inanis glorie studium: non te arroges, non te iactes, nichil de te presumas, non te insolenter extollas, nichil boni tibi tribuas, de bono opere non glorieris, non sis inflata uento fauoris. Contemne laudem hominum; non exquiras si quis te laudet, aut si quis uituperet. Laus non te seducat, nec uituperatio frangat. Qui laudem non appetit, nec contumeliam sentit. uirgines que de suis meritis gloriantur coram hominibus, non habent oleum in uasis suis, quia per inanis glorie appetitum mercedem quam merebantur a Domino, perdiderunt. Semper suam aspiciant feditatem, quia uanam gloriam  diligunt: et doleant se perdidisse opus bonum, quod pro humana laude fecerunt. Unde Dominus in Euangelio: Amen dico uobis, receperunt mercedem suam . uirtutes sanctorum per inanis glorie studium dominio subiiciuntur demonum; sicut Ezechias rex quia iactanter diuitias suas Chaldeis manifestauit, propterea per prophetam eas perituras audiuit . Phariseus etiam qui orare ad templum uenerat, ideo bona sua perdidit, quia iactanter manifestauit . Sicut ex alto aquila ad escam descendit, sic homo de alto bone conuersationis per uane glorie appetitum ad inferiora demergitur. Soror dilecta mihi in Christo, non ponas conscientiam tuam in aliena lingua. Quod  si laudet te aliena lingua, et non tua; laudet te alienum os, et non tuum: tuo tamen iudicio te decerne, non alieno. Nemo magis scire potest que sis, sicut tu, que conscia tui es.

99. Soror uenerabilis, uis ut dicam tibi qualiter poteris omnes uirtutes augere?---Frater dilecte, uolo; atque ut mihi ostendas rogo.---Ausculta ergo, soror uenerabilis: si uis omnes uirtutes tuas augere et non perdere, absconde uirtutes tuas pro elatione; absconde tua bona facta pro arrogantia. Fuge uideri quod commeruisti. uirtutes cela: peccata tua manifesta; uitia cordis tui reuela. Absconde tua bona opera, nunquam in medium proferas si quid boni feceris aut dixeris. Prauas cogitationes statim manifesta: peccatum enim manifestum cito curatur,  crimen autem tacendo ampliatur; si latet, fit ex minimo magnum. Peccatum manifestando decrescit, tacendo crescit. uirtutes in occulto crescunt, in publico decrescunt. uirtutes iactanter manifestando annichilantur, humiliter occultando multiplicantur. Igitur, honesta soror, consilium et opus tuum semper ad Deum conuerte. In omni opere tuo Dei auxilium pone. Omnia diuine gratie, diuino dono adscribe, nil meritis tuis attribuas, in uirtute tua nichil presumas, nichil ponas in tua audacia. Charissima soror, audi Apostolum dicentem: Qui gloriatur, in Domino glorietur . Igitur, uenerabilis uirgo, gloriatio tua et laus tua semper sit in Christo Iesu sponso tuo.



XXXIX.---De humilitate.

 100. Soror carissima, audi Dominum Iesum Christum sponsum tuum dicentem in Euangelio: Discite a me quia mitis sum et humilis corde . Soror uenerabilis, humilia temetipsam sub potenti manu Dei, ut te exaltet in tempore tribulationis . Conscientia uirginis semper debet esse humilis et tristis: scilicet ut per humilitatem non superbiat; 858 et per inutilem tristitiam cor ad lasciuiam non dissoluat. Humilitas est summa uirtus uirginis. Summum enim conuicium est superbia. uirgo humilis licet habitu sit uilis, gloriosa tamen est apud Deum uirtutibus: uirgo autem superba quamuis ante oculos hominum pulchra, formosa atque composita, tamen ante oculos Dei uilis et despecta atque reproba. Quare? Quia  anima iusti sedes Dei est; sicut ipse Dominus ait: Super quem requiescam nisi super humilem et quietum, et timentem sermones meos?  Dilecta mihi soror in Christo, esto humilis: esto in humilitate fundata, esto nouissima omnium. Charissima, nulli te preponas, nulli te superiorem deputes; estima omnes superiores te esse; quanto maior es, tanto te humilia in omnibus. Si humilitatem tenueris, habebis gloriam : quanto enim humilior fueris, tanto te maior sequetur glorie altitudo. Descende ut ascendas, humiliare ut exalteris, ne exaltata humilieris: quia qui se exaltat, humiliabitur; et qui se humiliat, exaltabitur .  Qui enim extollitur, humiliabitur. De excelso grauior casus est, de alto maior ruina est. Humilitas casum nescit, humilitas ruinam nunquam incurrit, humilitas lapsum nunquam passa est. O sponsa Christi, agnosce quia Deus humilis uenit, agnosce quia se in forma serui humiliauit, factus obediens usque ad mortem . Amabilis soror, ambula sicut ille ambulauit: sequere exemplum eius, imitare uestigia illius. Esto uilis, esto despecta, esto abiecta, displice tibi: qui enim sibi uilis est, ante Deum magnus est; qui sibi displicet, Deo placet. Charissima, esto paruula in oculis tuis, ut sis magna in oculis Dei. Tanto eris ante oculos Dei pretiosior, quanto fueris ante oculos tuos despectior. Soror uenerabilis, si humilitatem profundam tenueris,  cum prudentibus uirginibus in celesti regno letaberis. Amen.



XL.---De patientia.

101. Dominus dicit in Euangelio: Beati pacifici, quoniam filii Dei uocabuntur . Soror carissima, ergo si homines pacifici sunt beati, et uocabuntur filii Dei, necessaria est tibi patientia. Patientia opus perfectum habet . uirgo pacifica sapiens est; uirgo iracunda non est prudens, sed stulta. Soror uenerabilis, sine ferro martyr esse poteris, si patientiam in animo ueraciter conseruaueris. Non pacificus consortium non merebitur Angelorum: inuidus et iracundus erit particeps demoniorum. Non pacificus fugat concordias, imo iracundus suscitat lites. uirgo benigna etiamsi patiatur  iniurias, pro nichilo ducit. uirgo pacifica in corde suo preparat mansionem Christo. Quare? Quia Christus pax est, et in pace consueuit requiescere. Filius pacis pacem debet diligere. Plus te prepara ad suscipiendam iniuriam, quam ad inferendam; disce potius mala tolerare, quam mala facere. Esto patiens, esto mitis, esto suauis, modesta, mansueta. Ama pacem, dilige pacem, pacem cum omnibus retine. Omnes in mansuetudine et caritate amplectere: proba te amplius amare, quam ipsa ameris; proba te amplius diligere, quam diligaris. Non sis leuis in amicitia, retine semper uinculum amicitie. Habeto semper patientiam mentis. Esto benigna, esto prompta affectu, esto affabilis in sermone, grato animo appare ad omnes. Tolle occasionem litis,  sperne litem, uiue semper in pace. Charissima soror, si fieri potest, cum omnibus hominibus retine pacem, contumelias detrahentium per patientiam supera, clypeo patientie frange sagittas contumelie, prebe scutum conscientie contra gladium lingue. Magne uirtutis es, si non ledas, a quo lesa es: magne fortitudinis es, si etiam lesa dimittas: magne es glorie, si ei de quo te potuisti ulcisci, parcas. uenerabilis soror, pax Dei que exsuperat omnem sensum, custodiat cor tuum et animam tuam. Amen.



XLI.---De concordia.

102. Sex sunt que odit anima mea, dicit Dominus, et septimum quod detestatur, uidelicet eum qui seminat discordias inter fratres .  Maledictus homo qui inter seruos Dei discordias seminat. Qui pacem et concordiam rumpit, aduersus Deum facit: Christo facit iniuriam, qui 859 inter seruos Dei seminat discordiam. Quare? Quia Christus est pax nostra, qui facit utraque unum ; uidelicet quia Angelos et homines fecit esse concordes. Concordia malorum, contrarietas est bonorum: sicut optamus ut boni pacem habeant, ita optare debemus ut concordia malorum rumpatur. Concordia ad faciendum peccatum, mala est: concordia uero ad faciendum bonum, ad sectandam iustitiam, ad seruiendum Deo, bona est. Propter hoc sumus congregati in unum, ut in seruitio Dei omnes unum spiritum et unum animum habeamus. Omnibus habitantibus in domo Dei debet esse anima una  et cor unum in Deo. Nihil prodest si nos contineat una domus, et separet uoluntas diuersa. Plus diligit Deus unitatem animi, quam loci. Ecce sumus in domo ista multi homines, diuersi mores, diuersa corda, diuerse anime: hec omnia debet in unum coniungere uita, intentio unus amor in Deum. Debemus ergo in hoc esse unius animi et unius uoluntatis, ut seruiamus Deo; et ut diligamus Deum ex toto corde, et ex tota anima, et proximum nostrum sicut nos ipsos. Necessaria itaque est nobis uirtus concordie. Quod si ego uolo facere uoluntatem meam, et iste suam, et ille suam; fiunt diuisiones, oriuntur lites, ire quoque et rixe, que sunt opera carnis: et, sicut ait Apostolus, Qui talia agunt, regnum Dei non consequentur . Soror carissima,  crede mihi, quia Deo non tantum placent nostra ieiunia, nostre orationes, nostra sacrificia, quantum concordia. Ideo Deus dicit in Euangelio: uade prius reconciliari fratri tuo, et tunc ueniens offeres munus tuum. uenerabilis soror, magna est uirtus concordie apud Deum, sine qua non placent Deo nostra sacrificia, quibus delentur peccata. Scire debemus quia cum ad conuersionem uenimus, luctamen contra diabolum sumimus.

103.  Fratrer dilecte, dic mihi si aliquid timeat diabolus.  Soror amabilis, nichil est quod diabolus tantum timeat, quantum concordiam et caritatem. Nam si totum quod habemus, damus propter Deum; hoc diabolus non timet, quia ipse nichil habet. Si ieiunamus, hoc diabolus  non timet, quia ipse nunquam comedit; si uigilamus, hoc diabolus non timet, quia ipse nunquam dormit: sed si caritatem et concordiam tenemus, hoc diabolus uehementer timet. Quare? Quia hoc tenemus in terra, quia ipse in celo tenere noluit. Hoc est etiam quod sancta Ecclesia terribilis esse ut castrorum acies ordinata  dicitur: quia sicut hostes timent quando acies castrorum bene ordinatas ad bellum uident; ita certe diabolus expauescit, quando spirituales uiros uirtutum armis accinctos in unitate concordie uiuere conspicit. Ipse uictus et confusus uehementer dolet, cum eos per discordiam diuidere et penetrare non ualet. Omnes ergo unanimiter et concorditer debemus uiuere in  domo Dei, ut possimus diabolum uincere. Ancilla Dei que uult concorditer uiuere, prius debet prauas consuetudines relinquere, ne sit peruersa, inordinata, ne sit indisciplinata, ne peruersitate sua ceteras ancillas Dei conturbet uel scandalizet. Debet etiam mensurare actus suos, motus suos, sermones suos et totam uitam suam; ut secundum Deum concordare possit cum illis cum quibus uiuit. Igitur, soror dilecta, moneo te ut concorditer et humiliter uiuas in monasterio cum omnibus ancillis Dei. Soror uenerabilis, odientes ad pacem inuita, discordantes ad concordiam reuoca. Nullus existat sermo iurgiorum qui concordiam diuidat. O sponsa Christi, caritas, que te separauit a seculo, ipsa te coniungat Deo. Amen.



XLII.---De tolerantia.


104. Charissima soror, disce a Christo modestiam, disce tolerantiam, Christum attende, et non dolebis de iniuriis. Pro nobis namque passus reliquit nobis exemplum . Palmis enim percussus, flagellis cesus, sputis derisus, clauis confixus, spinis coronatus, cruce damnatus, semper conticuit . Quando enim aliquis tibi conuiciatur, propter tua peccata contingit tibi; quando tibi iniuriatur, mala tua hoc faciunt: quidquid tibi contingat aduersum, pro tuo euenit peccato. Leuius sustinebis, si pro quibus tibi infertur, intenderis. Cum ergo derogatur 860 tibi, tu ora: quando aliquis maledicit tibi, tu benedic ei: benedic ei qui maledixerit tibi. Maledicenti tibi benedictionem  appone; irascentem patientia delini, blandimento iracundiam furentis dissolue; lenitate uince nequitiam, bonitate malitiam. Tuo bono supera mala aliorum. Tua tranquilla mente aliorum contumelias disperde. Soror uenerabilis, ad bona et ad mala prepara cor tuum; et bona et mala prout tibi euenerint, porta. Sustine aduersa et prospera, ut quecumque occurrerint tibi, quecumque euenerint tibi, mente placida sustineas. Respue probra illate contumelie, despiciendo supera irrisionum probra. Dissimulando contemne errores detrahentium.

105. Honesta uirgo, quamuis te quisque irritet, quamuis te incitet, quamuis exasperet, quamuis insultet, quamuis conuicietur, quamuis criminetur, quamuis ad litem prouocet, quamuis ad iurgium  uocet, quamuis conuicium dicat, quamuis iniuriam faciat, quamuis afficiat contumeliis; tu sile, tu tace, tu dissimula, tu contemne, tu non loquaris, tu tene silentium, iniuriam non respondeas, mala uerba non dicas, conuicium non retorqueas, contumeliam non respondeas, tene silentii pacem: tacendo citius uinces. O sponsa Christi; sume luctamen contra temporales molestias. Esto in cunctis casibus firma, patienter tolera omnia: patienter ab uno sustinendum est, quod multis accidit. Et qui affligit, et qui affligitur, mortalis est: et qui mala facit, et qui mala sustinet, morietur. Amabilis soror, crede mihi, quia nullus tibi aduersari potuisset, nisi Dominus potestatem dedisset. Nec habuisset in te  potestatem diabolus, nisi permitteret Deus. Oportet per multas tribulationes nos intrare in regnum Dei . Non sunt condigne passiones huius temporis ad futuram gloriam . Soror carissima, impossibile est ut sis femina, et non gustes angustias. Omnia in hoc seculo euentu simili sustinemus. Nullus est qui in hac uita positus non suspiret, ista uita lacrymis est plena, uita ista a fletibus inchoat: infans quando nascitur, a fletu incipit uiuere; infans quando egreditur de uulua, prius incipit lugere quam ridere; flentes proiiciuntur in hanc miseram uitam. Utilis est tribulatio, utiles sunt uite huius pressure: quanto in hoc seculo frangimur, tanto in perpetuo solidamur; quanto in presenti tempore affligimur, tanto in futuro gaudebimus:  si hic flagellis atterimur, purgati in iudicio inueniemur. Amen.



XLIII.---De infirmitate.

106. Dominus loquitur in Apocalypsi, dicens: Ego quos amo, arguo et castigo . Tribus modis Deus in hac uita castigat homines. Scilicet ad damnationem percutit reprobos; ad purgationem corripit quos uidet errare electos; castigat iustos ad augendam gloriam meritorum. Deus percussit Aegyptum plagis ad damnationem ; flagellatus est pauper Lazarus ad purgationem ; flagellatus est etiam Iob ad probationem . Flagellat etiam hominem ante peccatum, ne malus fiat; sicut flagellauit Paulum, qui instigante angelo satane tolerabat stimulos carnis . Flagellatur etiam homo a Deo post peccatum, ut emendetur; sicut ille qui traditus est satane in interitum carnis, ut spiritus eius saluus esset . Qui ualentiores sunt et sani, utile est eis infirmari, ne per uigorem salutis plus letentur in transitoriis et terrenis rebus quam debent. Mala est sanitas carnis, que hominem deducit ad infirmitatem anime: et ualde est bona infirmitas carnis, que perducit hominem ad sanitatem anime. Infirmitatem carnis laudat Apostolus, dicens: Cum enim infirmor, tunc fortior sum , scilicet spiritu. In flagellis Dei non debet murmurare homo, quia per hoc quod castigatur, a peccato emendatur. Leuius sustinebimus infirmitates corporis, si ad memoriam reduxerimus mala que fecimus.  In infirmitate non debet homo murmurare. Quare? Quia ab illo iudicatur, cuius iudicia semper sunt iusta. Qui infirmitatem patitur, et contra Deum murmurat, iustitiam iudicantis accusat; ac per hoc iram Dei aduersum se prouocat. Non potest non esse iustum, quod iusto placet iudici. Quem enim diligit Deus, castigat: flagellat autem omnem filium quem recipit ; et quasi pater in filio 861 complacet sibi. In hac uita Deus parcit peccatoribus, et non parcit iustis. In futura uita parcet iustis, et non parcet peccatoribus: qui in hac uita flagellari non meretur, in inferno torquebitur. Soror carissima, dolor et tristitia omnibus sunt communia: nemo est qui in hoc seculo non doleat.  Semper Deus hos castigat, quos ad salutem preparat perpetuam. Soror uenerabilis, in infirmitatibus tuis non contristeris. In languoribus tuis gratias age Deo. ualere te magis opta animo, quam corpore; desidera plus ualere mente quam carne. Aduersa carnis, remedia sunt animi: egritudo carnem uulnerat, mentem curat: languor enim uitia excoquit, languor uires libidinis frangit. Probari te in dolore cognosce, non frangaris: in fornace probatur aurum , ut sordibus careat: tribulationis camino purgaris, ut purior appareas, persecutionis igne conflaris. Conflaris, ut omni peccatorum sorde purgeris: ad probationem sunt omnia ista que sustines . Igitur, dilecta mihi in Christo soror, in infirmitatibus tuis non murmures,  non blasphemes, non dicas, Quare sustineo mala? non dicas, Cur affligor? utquid mala patior?

107. Frater mi, obsecro te ut dicas mihi quid in infirmitatibus meis debeo dicere, uel qualiter oportet me ipsam accusare.---Soror honesta, hoc modo te accusa: Peccaui: ut eram digna non recepi: equalem uindictam peccati mei non sentio, minus me sentio percussam quam mereor; iuxta modum meriti minor est tribulatio ultionis; secundum meritum peccatorum meorum dispar est causa penarum: non sunt tanta supplicia, quanta exstiterunt peccata. O sponsa Christi, uis a peccatis tuis purgari? in pena te accusa, et Dei iustitiam lauda. Ad purgationem tuam sufficit, si ea que pateris, ad iustitiam Dei retuleris, si pro irrogata infirmitate tu  humilis Deum glorificaueris. Corripit enim te Deus flagello pie castigationis, exercet in te disciplinam: et qui parcendo te a se abiiciebat, feriendo clamat ut redeas. uenerabilis uirgo, cogita quoslibet mundi cruciatus; intende animo quascunque mundi penas, quoscunque tormentorum dolores, quascunque dolorum acerbitates: compara hoc totum gehenne, et leue erit quod pateris. Soror amabilis, si times, penas inferni time. Iste enim pene temporales sunt, ille eterne: in istis penis moriendo tormenta recedunt, in illis moriendo eternus dolor succedit. Si enim conuersa fueris, emendatio est quod pateris. Conuerso instantes plage ad purgationem proficiunt. Qui enim hic castigatus corrigitur,  illic liberatur: qui uero nec sub flagello corriguntur, et temporali pena, et eterna damnantur. Et in hoc prius iudicantur seculo, et illic denuo in futuro. His duplex est pena et damnatio; gemina his percussio est: quia et hic habent iudicia tormentorum, et illic supplementum penarum. Manus igitur Dei te ad penam tradidit, indignatio Dei te affligi iussit. Ipse iratus iussit te mala omnia experiri, soror reuerenda: nam quod et corporis debilitatibus frangeris, quod carnis morbis afficeris, quod languorum stimulis cruciaris, quod passionibus anime quateris, quod mentis angustia torqueris, quod crescente impugnatione malignorum spirituum agitaris, hoc ipsum pro peccato tuo tibi diuina iustitia irrigat. Tua contra te dimicant arma, sagittis tuis  plagaris, telis tuis uulneraris: per que enim peccasti, per hec et torqueris. Quia secuta es carnem, flagellaris in carne: in ipsa gemis, in qua peccasti. Soror amabilis, in ipsa carne cruciaris, in qua deliquisti: in ipsa tibi est censura supplicii, in qua fuit causa peccati. Unde corruisti ad uitia, inde sustines tormenta. O sponsa Christi, iuste argueris, iuste flagellaris, iusto iudicio iudicaris. Procella iuste te conterit, iustitie pena te premit.



XLIu.---De auaritia.

108. Dominus dicit in Euangelio: Cauete ab omni auaritia, quia non in abundantia cuiusquam uita eius est super terram ex his que possidet . Et Paulus apostolus, Omnis fornicatio et immunditia, et auaritia, nec nominetur inter uos: et iterum,  Omnis fornicator, aut immundus, aut auarus, quod est idolorum seruitus, non habet hereditatem in regno Dei . Unde Salomon: Conturbat domum 862 suam qui sectatur auaritiam . Auarus non implebitur pecuniis. Qui amat diuitias, non capiet fructum ex eis . Nihil est peius quam amare pecunias; hinc enim animam suam uenalem habet . Sicut auaritia mergit hominem in infernum, ita omnino largitas eleemosyne leuat ad celum. Auarus homo similis est inferno, sicut infernus nunquam dicit, Satis est; ita auarus nunquam satiatur pecuniis. Sicut hydropicus quanto plus bibit, tanto plus sitit: ita auarus quanto plus acquirit, tanto plus concupiscit. Auaritia et cupiditas, sorores sunt: superbia uero est mater  earum. Nunquam superbia fuit sine cupiditate, nec cupiditas sine auaritia. Soror uenerabilis, non sit manus tua porrecta ad accipiendum, et collecta ad dandum: plus te delectet dare quam accipere. Melius est dare quam accipere. Soror carissima, auaritia non defigat radices in corde tuo, auaritia non sit in te. Expelle a corde tuo auaritiam. Sic perfecte pro Christo sponso tuo letaberis in celesti patria. Amen.



XLu.---De cupiditate

109. Radix omnium malorum est cupiditas . Nemo potest perfecte spiritualia bella suscipere, nisi prius carnis edomuerit uoluptates: non potest mens ad contemplandum Deum esse libera,  que terrena et transitoria huius mundi concupiscit: non potest uidere oculus mentis alta, si eum claudit puluis terrene cupiditatis. Cupiditas graue peccatum est, omnium criminum materia est. Non est mirum si morientes inferni ignibus deputentur, qui uiuentes flammam cupiditatis sue non exstinxerunt. Soror carissima, quamuis non habeas pecuniam, tamen si habes cupiditatem habendi, nichil ualet tibi: nichil ualet corporis nuditas, si tibi est uestimenti cupiditas. Iudas per cupiditatem uendidit Christum. Nudi nascimur in hac uita, nudi exituri sumus de hac uita : cur ergo concupiscimus terrena et transitoria? Si ergo bona huius mundi credimus peritura, cur tanto amore diligimus ea? Si terrena et transitoria huius mundi plus  quam oportet diligimus, peccamus. Soror ergo dilecta, cursum tuum considera, et cognosce tibi pauca sufficere posse que habes. Si igitur cupiditas est radix omnium malorum, sicut superius diximus, necesse est ut expellas eam a corde tuo: ut cetere soboles non pullulent uitiorum, cupiditas peruersa non sit in te. Soror uenerabilis, omnipotens Deus te faciat propter semetipsum prospera mundi despicere, et nulla eius aduersa formidare. Amen.



XLuI.---De paupertate.

110. Beati pauperes spiritu, quoniam ipsorum est regnum celorum . Multi sunt pauperes, quos ipsa paupertas non facit beatos, sed miseros, quia ipsam paupertatem non propter  Deum sustinent, sed coacti. Sunt etiam nonnulli pauperes, quos paupertas non facit miseros, sed beatos, quia eam propter Deum sustinent: de quibus dicitur, Beati pauperes spiritu. Charissima soror, iterum ad te reuertor loquendo. Audisti tribulationem et patientiam Iob; et ideo te moneo, ut nec in tribulatione frangaris, nec in prosperitate eleueris. Tu Patriarchas diuites opibus, sed humiles fuisse legis animo: qualis fuit Abraham, qui dicebat, Loquar ad Dominum Deum meum, cum sim terra et cinis . Ideoque beata eris, soror uenerabilis, si in prosperis et aduersis semper Deo gratias egeris, et felicitatem huius temporalis uite uelut fumum et uaporem euanescentem credideris. Ait enim Paulus apostolus: Si in hac uita  tantum sperantes sumus in Christo, miserabiliores sumus omnibus hominibus . Christus enim ne aurum diligeremus, oblata in uita munera contemnere docuit: ne famem timeremus, quadraginta diebus ieiunauit : ne nuditatem timeremus, unam tunicam discipulis suis habere mandauit : ne tribulationes expauesceremus, ille pro nobis tribulationes sustinuit: et ne mortem timeremus, pro nobis mortem sustinuit et suscepit. Omne quod in mundo est, concupiscentia carnis est, et concupiscentia oculorum, et ambitio seculi. Et mundus peribit, et concupiscentia eius . Igitur, dilecta soror, non diligamus ea que sunt in mundo, ne pereamus cum mundo. Certe Dauid regnabat, et cum haberet thesauros  863 argenti, et imperaret populis manu forti, tamen humilem se cognoscit, et dicit, Pauper sum ego, et in laboribus a iuuentute mea : et iterum, Egenus et pauper sum ego : item dicit, Incola ego sum in terra, et peregrinus sicut omnes patres mei .

111. Soror uenerabilis, non te delectent blandimenta transitoria; nec commoda terrena, nec de mundanis lucris gaudeas: et non contristaberis de terrenis damnis. Sic enim scriptum est: Diuitie si affluant, nolite cor apponere . Que cum amore possidemus, cum dolore perdimus. Audi, sponsa Christi, que dico. Ille cui celestia et terrestria seruiunt, pauper pro nobis factus est.  Quare? Ut nos sua paupertate faceret diuites. Tu ergo, honesta uirgo, ambula per uiam qua precessit iehsu Christus sponsus tuus, et passibus indefessis sequere celestem ducem. Sine dubio si consecuta fueris, cum ipso in celo regnabis. Soror uenerabilis, uirginitatem et paupertatem beate Marie uirginis prospice, que tam diues in Domino fuit, ut mater Domini esse mereretur: et in tantum fuit ope externa destituta, ut tempore partus non haberet obstetrices uel ancillas ad seruiendum sibi; et in tantum fuit rebus paupercula, ut ipsum etiam diuersorium tam angustum habuerit, ut infantem non in lectulo, sed in presepio reclinaret. Sed et Ioseph cui fuerat desponsata, cum esset iustus, erat tamen pauper; ita ut uictum et uestitum artificio  quereret. Certe faber fuisse legitur. Etiam de sanctis Apostolis legimus quia seruiebant Deo in fame et siti. Unde Paulus apostolus: In fame et siti, in ieiuniis multis, in frigore et nuditate, et in uigiliis multis .

112. O sponsa Christi, habes exempla quibus possis terrenas diuitias contemnere, et celestes concupiscere: quoniam qui uolunt diuites fieri in hoc mundo, incidunt in tentationem et laqueum diaboli, et desideria multa et nociua, que mergunt hominem in interitum . Libenter contemnunt terrenas diuitias, qui perfecte sperant celestes: quia uoluntaria paupertas introducit hominem in regnum celorum. Non ideo uenimus ad monasterium, ut in deliciis in eo uiuamus; sed ut uigilando, orando, ieiunando,  psallendo, contra aduersarium nostrum dimicando, ad regnum nobis promissum Christo adiuuante perueniamus. Nam ideo nudi nascimur in hoc seculo, nudi etiam accedimus ad Baptismum, ut nudi et sine impedimento perueniamus ad celum. Quam incongruum est et absurdum, et quam turpe, ut quem nudum mater genuit, nudum suscepit terra, diues intrare uelit in celum! Facilius est camelum per foramem acus transire, quam diuitem introire in regnum celorum . Melius est plus egere quam plus habere. Nimis est auarus, cui non sufficit Dominus. Soror dilecta, si in hoc seculo famem et sitim atque nuditatem pro Christo sustinuerimus, gratius cum eodem Domino nostro Iesu Christo in celesti regno gaudebimus. Amen.



XLuII.---De murmuratione.


113. Hospitium cordis nostri per gratiam Dei sanctificatur, et per inhabitationem Spiritus sancti, quando intus est caritas, pax, bonitas, humilitas, concordia, mansuetudo et alia huiusmodi: he sunt nostre diuitie, scilicet boni mores, et uirtutes. Sed si incipimus inter nos litigare, murmurare, contendere, statim ab his spiritualibus bonis uacui remanemus et nudi. Quare? Quia uirtutes non possunt remanere cum uitiis. Nam et modicum fermentum totam massam corrumpit. Quisque seruus Dei debet pensare in corde suo, quam malum magnum incurrit, si pro rebus temporalibus murmurat: unde debuerat esse diues, fit pauper. Que sunt diuitie nostre?  uirtutes scilicet. uirtutes ergo perdimus, si pro cibo uel potu murmuramus. Graue peccatum est murmuratio. Unde Gregorius: »Regnum celorum nullus qui murmurat accipit: nullus qui illud accipit murmurare potest.« Precordia fatui, sicut rota currus, fenum portans et murmurans. Tales sunt multi fratres et multe sorores in congregatione, qui sunt carnalibus desideriis subditi, et murmurare nunquam cessant. Igitur, soror carissima, necessarium est ualde nobis consilium Pauli apostoli dicentis: Neque murmuraueritis, sicut quidam eorum murmurauerunt, 864 in deserto uidelicet, et perierunt ab exterminatore. Igitur periculosum est nobis murmurare, ne forte pereamus ab exterminatore in monasterio, sicut illi perierunt in deserto. Linguas  ergo nostras a murmuratione custodiamus, ne  sicut illi perierunt in hoc seculo, nos pereamus in futuro. Non ergo murmuremus, ne forte sicut illi perierunt in hac uita, nos pereamus in futura. Caueamus ab omni murmuratione, ne forte quod illi passi sunt in corporibus, nos patiamur in animabus.

114. Iterum Apostolus consulendo nobis loquitur, dicens: Neque tentemus Christum, sicut quidam eorum tentauerunt, et a serpentibus perierunt . Christum tentat, qui pro cibo uel potu, siue pro uestimento murmurat: sicut scriptum est de eodem populo, Tentauerunt Deum in cordibus suis, ut peterent escas animabus suis  et iterum, Et murmurauerunt in tabernaculis suis, et non  exaudierunt uocem Domini . Christum tentat, qui in monasterio superflua requirendo murmurat. Contra Christum facit, qui in monasterio plus quam oportet, requirit. In Christum peccat, qui in monasterio res terrenas et transitorias requirendo, prepositos suos scandalizat. Et a serpentibus perierunt . Quare a serpentibus perierunt, nisi quia serpens uenenosus est, et omnis qui murmurat, uenenum diaboli habet in lingua? Unde Iacobus apostolus: Lingua inquietum malum, plena ueneno mortifero . Cauendum est ergo nobis a murmuratione, ne mortifero et diabolico ueneno pereamus. Soror dilecta mihi in Christo, audi quid Dominus noster iehsu Christus dicit in Euangelio: Dico uobis, ne solliciti sitis anime uestre quid  manducetis, neque corpori uestro quid induamini . Ac si apertius dicat: Deus qui dedit uobis animam, dabit et escam; et qui dedit corpus, dabit uestimentum. Et adiecit, Respicite uolatilia celi, quoniam non seminant, neque colligunt, neque congregant in horrea, neque in cellaria, et Deus pascit illa: id est Si Deus gubernat aues que hodie sunt, et cras non erunt, quarum anima est mortalis; dabit seruis et ancillis suis cibum et uestimentum, quorum anima est immortalis, et quibus regnum celorum promittitur? Et iterum, Considerate lilia agri, quomodo crescunt: non laborant neque nent: id est non texunt neque filant; et Deus sic uestit illa: quanto magis uestiet seruos suos et ancillas suas?  Non occidet Deus animas seruorum suorum fame, aut siti, aut nuditate. Et adiecit: Querite primum regnum Dei, et iustitiam eius, et hec omnia adiicientur uobis. Ac si diceret: Seruite Domino in timore, cantate, et exsultate ei die ac nocte cum tremore, et ipse dabit uobis in hac uita et in futura omnia necessaria: inquirentes Dominum non minuentur omni bono . Soror carissima, Deus qui te eduxit de domo patris tui, si in seruitio eius perseueraueris, dabit tibi in bono petitiones cordis tui. Amen.



XLuIII.---De proprio.

115. Soror carissima, peculiare quod habetur apud seruos Dei, pro magno crimine nunquam inueniatur in te. Omnia que in monasterio sunt, omnibus  sunt communia: ergo si ancilla Dei aliquid habet absconsum uel proprium, quod a ceteris ancillis Dei ignoratur, furtum est, peccatum furti est. Quare? Quia omnia habet in communi cum ceteris ancillis Dei, et quasi proprium sibi aliquid abscondit. Furtiue aliquid habere non commune cum ceteris ancillis Dei, et quasi proprium sibi aliquid abscondere, hoc furtum est: hec manifesta fraus est. Hoc grande peccatum est, hoc est iter inferni, per hanc uiam latrones descenderunt in infernum. Sic enim ait Paulus apostolus: Neque latrones, neque rapaces regnum Dei possidebunt . Ancilla Dei que semetipsam separat a communione monasterii, aliquid quasi proprium abscondendo, consequens est ut separetur a consortio celestis uite. Multi ad communem  societatem monasterii ueniunt: sed, quod sine graui gemitu dicere non possumus, non omnes in eo secundum Euangelium uiuunt. In monasterio sunt sancti Apostoli Iesu Christi: est etiam ibi Iudas Scarioth traditor Domini. Est ibi Ananias cum sua uxore Sapphira. Est etiam ibi Giezi discipulus Elisei. 865 Qui itaque propter Deum omnia que habent in hoc mundo, ad imitationem Apostolorum derelinquunt causa solius eterne uite, cum eisdem Apostolis letabuntur et remunerabuntur in eterna beatitudine. Qui autem postquam ad conuersionem monasterii uenit, de rebus monasterii facere fraudem presumit, Iudas est, et penam Iude sustinebit in inferno: quia de hoc quod commune est, facere fraudem presumit, cum proprium facit. Qui ergo de  seculari uita ad seruitium Dei conuertuntur, si de his que in seculo habuerunt, unam partem sibi reseruant, alteram uero secum monasterio tradunt, cum Anania et Sapphira sententiam maledictionis merentur: qui autem de seculo ad monasterium uenit, si quod in domo sua habere non potuit, illud in monasterio habere uoluerit, uel requisierit, sine dubitatione lepra Giezi adherebit ei; et lepram quam Giezi sustinuit in corpore, iste sustinebit in anima.

116. Honesta soror, sicut superius dixi tibi, magna est differentia inter eos qui in monasterio uiuunt, ab illis qui in monasterio more Apostolorum uiuunt. His qui ex his que in hoc seculo habuerunt, uel habent in monasterio, nichil abscondunt, conuenit illud  Psalmiste, Mihi autem adherere Deo bonum est, et ponere in Deo spem meam , et illud: Iacta cogitatum tuum in Domino, et ipse te enutriet . Illis qui sicut Iudas Scarioth proprium retinent, uel de rebus monasterii abscondunt, conuenit illud: Ascendunt usque ad celos, et descendunt usque ad abyssos, anime eorum in malis tabescebant?  Illis uero cui cum Anania et Sapphira ex his que in seculo habuerunt, unam partem monasterio tradunt, alteram uero sibi in proprium retinent, conuenit illud: Qni confidunt in uirtute sua, et in multitudine diuitiarum suarum gloriantur . Etiam illis qui sicut Giezi ea que non poterant habere in seculo, requirunt in  monasterio, conuenit illud: Ecce homo qui non posuit Deum adiutorem suum, sed sperauit in multitudine diuitiarum suarum, et preualuit in uanitate sua . Tu ergo, soror uenerabilis, nichil celes, nichil abscondas; nichil apud te absconsum reponas, in abscondito nichil retineas, apud te nichil remaneat absconsum. Quidquid habes, habeto cum licentia: si quid habes, habeto cum benedictione; sine licentia abbatisse uel Priorisse nichil habeas, sine benedictione nichil accipias, sine licentia nil tribuas. Honesta uirgo, iacta cogitatum tuum in Domino, et ipse te enutriet .



XLIX.---De oratione.

117. Charissima soror, audi que dico. Ante tempus orare, est prouidentia. In tempore constituto  orare, est obedientia. Tempus orandi preterire, est negligentia. Tanto crebrior debet esse oratio, quanto est utilior. Dominus dicit in Euangelio: Omnia quecumque petieritis in oratione credentes, accipietis . Et Paulus apostolus: Sine intermissione orate . Et Iacobus: Multum ualet deprecatio iusti assidua . Soror uenerabilis, ante orationem prepara animam tuam, et noli esse quasi homo qui tentat Deum . In oratione prepara te, et ostende conscientiam cordis tui, ut ampliorem gratiam consequaris a Deo tuo. Tunc ueraciter oras, quando aliud in corde non cogitas. Citius ad precem iudex flectitur, si peccator a prauitate sua corrigatur.  Oratio cordis est, non labiorum. Melius est cum silentio cordis orare, quam solis uerbis sine intentione mentis. Pura est oratio, quando in suo tempore superflue cogitationes non conturbant. Longe quippe est a Deo animus, qui in oratione cogitationibus seculi est occupatus. Duobus modis oratio impeditur, ne impetrare quisque possit quod postulat: nempe si adhuc homo mala committit, aut si peccanti in se ex toto corde non dimittit. Mens nostra celestis est; et tunc Deum in oratione bene contemplatur, quando nullis terrenis curis aut erroribus impeditur. Quando quisque orat, Spiritum sanctum ad se uocat: sed postquam uenerit, confestim omnia tentamenta demoniorum, que se mentibus hominum immergunt, presentiam eius  ferre non sustinentes effugiunt. Qui leditur, non desistat orare pro se ledentibus . Alioquin iuxta Domini sententiam peccat, qui pro inimicis suis non orat. Sicut nullum proficit in uulnere 866 medicamentum, si adhuc in eo est ferrum, ita nichil proficit oratio illius, qui odium habet in corde. Culpabiliter expandit manus ad Deum, qui facta sua orando iactanter manifestat, sicut Phariseus in templo iactanter orabat, et magis laudabat semetipsum de bonis operibus, quam Deum .

118. Soror dilecta, ora cum lacrymis indesinenter. Ora iugiter, precare Deum diebus ac noctibus. Oratio sit sine cessatione, oratio sit frequens, orationis sint arma assidua, oratio de ore tuo non cadat,  insiste orationi, frequenter incumbe orationi. Geme semper et plange: surge in nocte ad precem; uigila et ora, pernocta in oratione et prece, incumbe nocturnis uigiliis. Ad modicum clausis oculis, rursus ora. Oratio frequens diaboli iacula submouet oratio quotidiana diaboli tela exsuperat. Oratio est prima uirtus aduersus tentationum incursus: oratio superat tentamenta inimicorum; uincit demones, superat immundos spiritus. Per orationem uincuntur demonia: oratio demoniis omnibus malis preualet. Honesta uirgo, sit oratio tua pura. Moneo te, carissima, ut ores pro bonis hominibus, ut in bonis perseuerent. Rogo etiam te, ut ores pro malis hominibus, ut de malo ad bonum conuertantur. Ora pro amicis tuis, ora et pro tuis inimicis. Ora etiam  pro omnibus fidelibus uiuis et defunctis. Dirigatur oratio tua sicut incensum in conspectu Dei .



L.---De lectione.

119. Per orationem mundamur a peccatis; per lectionem docemur quid faciamus. Utrumque bonum est, si licet. Si uero non licet, melius est orare, quam legere: nam cum oramus, cum Deo loquimur; cum legimus, Deus nobiscum loquitur. Soror carissima, si uis cum Deo semper esse, semper ora, et semper lege. ualde nobis est necessaria lectio diuina. Nam per lectionem discimus quid facere, quid cauere, quo tendere debeamus. Unde dicitur: Lucerna pedibus meis uerbum tuum, et lumen  semitis meis . Per lectionem sensus et intellectus augentur. Lectio nos ad orationem instruit et ad operationem, lectio nos informat ad actiuam et contemplatiuam uitam: ideo dicitur in Psalmis, Beatus uir qui in lege Domini meditabitur die ac nocte. Lectio et oratio sunt arma quibus diabolus expugnatur; hec sunt instrumenta quibus eterna beatitudo acquiritur. Per orationem et lectionem uitia destruuntur, et uirtutes in anima nutriuntur. Ancilla Dei semper debet orare, et legere. Unde legitur in Psalmis: Tunc non confundar, cum perspexero in mandatis tuis. Igitur, dilecta mihi soror in Christo, insiste orationi frequenter, perseuera in meditatione Scripturarum, in lege Dei esto assidua, habeto studium in diuinis legibus,  usus legendi sit tibi frequens, lectio sit tibi quotidiana legis meditatio. Lectio, demit errorem uite, subtrahit hominem a uanitate mundi. Per lectionem sensus et intellectus crescunt: lectio enim docet quid facias, discernit quid caueas, ostendit quo tendas. Multum proficis cum legis, tamen si facias ea que legis. Soror uenerabilis, adaperiat Deus cor tuum in lege sua, et in preceptis suis.



LI.---De operatione.

120. Ieremias propheta dicit: Leuemus corda nostra cum manibus ad Deum . Qui orat et laborat, cor leuat ad Deum cum manibus. Qui uero orat, et non laborat, cor leuat ad Deum, et non manus. Qui autem laborat, et non orat, manus leuat ad Deum, et non cor. Igitur, soror carissima,  necesse est nobis cor in oratione ad Deum leuare, et manus cum operatione ad Deum extendere. Quare? Ne de negligentia mandatorum reprehendamur, dum salutem querimus obtinere sola oratione, aut sola operatione. Unde Paulus apostolus: Qui non laborat, non manducet . Ancilla Christi debet semper orare, legere, et operari, ne forte spiritus fornicationis decipiat otiosam mentem. Delectatio carnis per laborem uincitur. Soror carissima, diuide tibi spatium diei in tres partes: in prima, ora; in secunda, lege; in tertia parte labora. Rex Salomon per otium semetipsum inuoluit in multis 867 fornicationibus, et per cupiditatem fornicationis adorauit idola. Soror uenerabilis, hec tria sunt tibi necessaria ualde;  scilicet oratio, lectio, et operatio. Oratione mundamur, lectione instruimur, operatione beatificamur; sicut dicit Spiritus sanctus in Psalmo: Labores manuum tuarum quia manducabis, beatus es et bene tibi erit . Si aliquando a lectione cessaueris, operari debes, ut nunquam sis otiosa, quia otium inimicum est anime. Diabolus cito decipit eum quem otiosum inuenit: diabolus quotidie in claustra intrat, et si aliquem inuenit otiosum, statim accusat. O sponsa Christi, uide ne cum diabolus claustra intrauerit, et uniuscuiusque facta scrutatus fuerit, aliquid inueniat unde te accusare possit. Hac de causa moneo, soror mihi in Christo dilecta, ut per amorem Iesu Christi nunquam sis otiosa.

 121. Rogo ut amorem Christi ostendas sociabus tuis non solum uerbis, sed et operibus bonis. Tunc uere Deum diligis, si pro amore illius bona que potes operaris. Unaqueque sancta anima debet in se monstrare amorem Dei et uerbis sanctis, et actionibus. Unde in Canticis canticorum sponsus, scilicet Christus, sponsam id est, sanctam animam ornat, dicens: Pone me ut signaculum super cor tuum, et super brachium tuum . In corde sunt cogitationes, et in brachiis operationes. Ergo super cor et super brachium sponse dilectus in signaculum ponitur, quia in sancta anima quantum ab ea diligatur, et uoluntate et actione designatur, qui amor Dei nunquam est otiosus. Si uero est amor,  magna operatur: si uero non operatur, non est amor. Rogo igitur te, uenerabilis uirgo, ut Deum perfecte diligas, et ut pro amore illius nunquam otiosa sedeas. Si uere Deum diligis, nulla hora otiosa eris: si Deum in ueritate amas, pro amore illius otium recusas: si ex toto corde diligis Deum, omni tempore contemnis otium. Qui Deum tota mente diligit, propter Deum otium postponit. Regnum Dei non dabitur otiosis, sed in seruitio Dei studiosis: regnum Dei non dabitur uagantibus, sed pro Deo digne laborantibus: qui in bonis operibus sunt pigri et tepidi, non habebunt locum in regno Dei. Luxuria cito decipit homines otio deditos, luxuria cito decipit hominem otiosum et uagantem, luxuria grauius urit quem otiosum inuenit. Libido cedit rebus,  luxuria cedit operibus, luxuria cedit industrie et labori; homo per laborem sepe uincit libidinem: corpus enim labore fatigatum minus delectatur flagitio. Quapropter, amabilis in Christo soror, precaue otium, non diligas otium; fatiga corpus labore, exerce opus bonum, quere tibi opus utile, quo animi implicetur intentio. Opus bonum et intentio tua semper sit in Deo. Amen.



LII.---De psalmis et hymnis.

122. Soror carissima, cum in conspectu Dei cantas Psalmos et hymnos, hoc tracta in mente tua, quod cantas in uoce, Mens tua cum uoce concordet, concordet cum lingua: non aliud cogites, et aliud cantes. Si aliud cantes in mente, et aliud cantes in uoce, perdis fructum laboris tui. Si corpus tuum  stat in ecclesia, et foris uagatur mens tua, perdis mercedem tuam. Unde dicitur; Populus hic labiis me honorat, cor autem eorum longe est a me . Sicut enim ait Apostolus, Psallam spiritu, psallam et mente . Cantabo ore, et corde. Bonum est ergo semper orare Deum mente. Bonum est etiam cum sono uocis et hymnis et Psalmis, et canticis spiritualibus glorificare Deum. Sicut orationibus iuuamur, ita Psalmorum modulationibus delectamur. Usus cantandi consolatur tristia corda. Cantus in ecclesia mentes hominum letificat, fastidiosos oblectat, pigros sollicitat, peccatores ad lamenta inuitat: nam quamuis dura sint corda secularium hominum, statim ut dulcedinem Psalmorum audierint,  ad amorem pietatis conuertuntur. Sunt multi qui suauitate Psalmorum compuncti peccata sua lugent. Oratio tantummodo in hac uita effunditur in remissionem peccatorum; Psalmorum autem decantatio significat perpetuam laudem Dei in eterna gaudia, sicut scriptum est: Beati qui habitant in domo tua, Domine; in secula seculorum laudabunt te . Quicunque fideliter et intenta mente Psalmos decantat, quodammodo Angelis Dei sociatur. 868 Quomodo? Quia homo illum pro modulo suo laudat in terris, quem Angeli sine intermissione adorant et glorificant in celis. Psalmorum decantatio aliquando commouet nos ad lacrymas, aliquando inuitat nos ad orationem.

 123. Psalmi faciunt nobis gratas esse uigilias noctis, dicentes: Exsultate, iusti, in Domino, rectos decet collaudatio . Psalmi pronuntiant nobis horam diei primam cum exsultatione lucis, dicendo: Deus, in nomine tuo saluum me fac, et in uirtute tua iudica me . Psalmi consecrant nobis horam diei tertiam cum dicunt: Et ueniat super nos misericordia tua, Domine, salutare tuum secundum eloquium tuum . Psalmi nos letificant hora diei sexta in panis confractione. Psalmi ad horam diei nonam ieiunia resoluunt, et nos satiant dulcedine ac suauitate spirituali. Psalmi nos Deo commendant hora diei uespertina, dicendo: Dirigatur, Domine, oratio mea sicut incensum in conspectu tuo; eleuatio manuum mearum sacrificium  uespertinum . Psalmi nos admonent ut benedicamus Domino ad completorium dicentes: Ecce nunc benedicite Dominum, omnes serui Domini . Soror mihi in Christo dilecta, firmiter retine in tua memoria quod in auribus Dei bene sonat cum sancta anima. Per dilectionem, et amorem, ac deuotionem, Psalmos, hymnos, et cantica spiritualia Deo canta. Unde sponsus, scilicet Christus, in Canticis canticorum sponsam, id est Ecclesiam uel sanctam animam, admonet, dicens: Ostende mihi faciem tuam, sonet, uox tua in auribus meis; quia uox tua dulcis et facies tua decora . Tu, inquit, dilecta mea, que iaces in lectulo dulcissime contemplationis, in qua mihi in Psalmis, hymnis, et canticis spiritualibus  atque orationibus placere desideras, ueni et ostende mihi faciem tuam, id est egredere a secreto cordis, et aliis pulchritudinem bonorum operum tuorum ad exemplum demonstra, ut cum illi uiderint opera uestra bona, glorificent Patrem uestrum qui in celis est . Sonet uox tua in auribus meis. uox scilicet predicationis, uox diuine laudis, uox iubilationis, que alios ad laudem et gloriam meam proficere faciat. Cantus Psalmorum oblectat aures audientium, et instruit animas fidelium ad bene uiuendum. uox cantantium sit una, et cum Angelis Dei, quos uidere non possumus, uerba laudis misceamus.

124. Serui Dei semper debent laudare nomen Dei,  quod et aque superiores insinuant, de quibus dicitur, Benedicite, aque omnes que super celos sunt, Domino ; quia electi non tacebunt in perpetuum laudare nomen Domini. De aquis uero inferioribus dictum est, Congregentur aque que sub celo sunt in locum unum , quia reprobi per totum mundum modo dispersi congregabuntur in infernum cruciandi. Sine intermissione fideles debent referre laudes Deo, quia Deus delectatur in illis. Quod enim Deus delectetur in laudibus fidelium, testatur sponsus, scilicet Christus, qui in Canticis canticorum sponse, id est sancte anime, loquitur dicens: Que habitas in hortis . In hortis habitat Ecclesia, uel quelibet sancta anima, que iam uiriditate et spe bonorum operum  est repleta. Que ergo iam in hortis habitat, oportet ut sponsum suum uocem suam audire faciat, id est cantum bone predicationis, uel sancte iubilationis: uel uocem diuine laudis emittat, in qua ille delectetur, quam desiderat, quam amici auscultant, uidelicet omnes electi, qui uerba uite, scilicet lectiones, Psalmos, hymnos, et cantica spiritualia audire desiderant, ut ad celestem patriam reuiuiscant. Igitur, soror reuerendissima, sicut iam superius dixi, ualde necessarium est tibi, ut in omni uita tua laudes omnipotentem Deum creatorem tuum, quoniam inde promittitur tibi uenia, unde eum laudes. Lauda ergo eum in corde, lauda eum in uoce; lauda eum in uoce iubilationis, lauda etiam eum in secreto contemplationis; lauda eum in cubiculo mentis, in iubilatione  uocis. Quamuis enim ad laudandum Deum peccatores et indigni simus, tamen cessare a laudibus non debemus, quia inde consequi ueniam peccatorum credimus, unde Deum laudamus. Unde uox diuina in Psalmis: Sacrificium laudis honorificabit me, inquit, et illic iter quo ostendam illi salutare Dei . Ac si apertius diceret: In Psalmis 869 est iter laudis, quo ad eternam laudem peruenire possis. Sed si ego illud tibi non ostendero, illud inuenire non poteris. Propterea, carissima, quia iter nostre salutis in manibus est Creatoris, moneo te ut laus Dei nunquam discedat ab ore tuo. Soror mihi in Christo amantissima, Deus est laus tua; ergo et tu laus illius esto, ita ut semper sit laus illius in ore. Amen.



LIII.---De actiua et contemplatiua uita.


125. uidit Iacob scalam stantem super terram, Angelos quoque Dei ascendentes et descendentes per eam, et cacumen illius celos tangebat . In hac scala sunt positi omnes ad uitam eternam predestinati: et omnis qui spectat ad regnum celorum, in hac scala habet locum. Scala ista generalis est Ecclesia, que ex parte adhuc militat in terris, et ex parte iam regnat in celis. In hac scala sunt tres ordines hominum; scilicet seculares, actiui. et contemplatiui. Seculares sunt in minori gradu. Actiui sunt in altiori loco. Contemplatiui uero sunt in summo. Et de istis tribus ordinibus hominum quidam sunt in mola, quidam sunt in agro, quidam uero sunt in lecto. Mola est uita secularis.  Ager est animus hominis seculi. In agro sunt predicatores uerbi Dei. In lecto est amor sponsi, scilicet Christi. Qui sunt in mola, terram circumeunt, qui terrena querunt et diligunt. Qui sunt in agro, terram colunt, qui seminant uerbum Dei in auribus hominum. In lecto sunt qui despiciunt et contemnunt. Ad pedes huius scale sunt homines seculi. In medio scale sunt actiui: in summitate huius scale sunt contemplatiui, iam quasi in celo positi, quia celestia cogitant. Isti sunt Angeli Dei per scalam ascendentes, quia ascendunt per contemplationem ad Deum, et descendunt per compassionem ad proximum. Actiua uita innocentia est bonorum operum: contemplatiua uita est speculatio  supernorum. Actiua uita communis est multorum; contemplatiua uero, paucorum. Actiua uita terrenis rebus bene utitur: contemplatiua uero seculo renuntians, soli Deo uiuere delectatur.

126.  Frater dilecte, rogo ut ostendas mihi differentias actiue et contemplatiue uite.  Soror carissima, inter actiuam et contemplatiuam uitam maxima est differentia. Actiua uita est panem esurienti dare, uerbum sapientie proximos docere, errantem corrigere, ad uiam humilitatis superbientem reducere, discordantes ad concordiam reuocare, infirmos uisitare, mortuos sepelire, captiuos et in carcere positos redimere, que singulis quibuscunque expediat dispensare, necessaria unicuique prouidere. Soror mihi in Christo  dilecta, ecce audisti opera actiue uite: nunc, si placet, audi uirtutes uite contemplatiue. Contemplatiua uita est caritatem Dei et proximi tota mente retinere, ab exteriori actione requiescere, soli desiderio Conditoris inherere: ita ut iam nichil agere libeat, sed despectis omnibus curis seculi, ad uidendum faciem sui Creatoris animus inardescat; ita ut iam nouerit carnis corruptibilis pondus cum merore portare, totisque desideriis optare hymnidicis Angelorum choris interesse, appetere admisceri celestibus ciuibus, de eterna incorruptione in conspectu Dei gaudere. uenerabilis soror, audisti actiuam uitam, audisti etiam contemplatiuam: nunc rogo, ut cum Maria Magdalena eligas meliorem partem, scilicet uitam contemplatiuam. Bona  est uita actiua, sed multo est melior contemplatiua. Qui prius in hac uita proficit, ad contemplatiuam bene conscendit. Quicumque adhuc temporalem gloriam, aut carnalem affectat concupiscentiam, a contemplatione prohibetur. Exemplum enim actiue uite et contemplatiue de Iacob accipe, qui dum adamaret Rachelem, que significat contemplatiuam uitam, data est ei Lia , que significat actiuam uitam. Actiua uita in laboribus huius mundi Deo seruit, dum pauperes pascit, recipit, potat et uestit, uisitat et consolatur, sepelit, et cetera opera misericordie eis impendit. Et tamen Lia est fecunda in filiis, quia multi sunt actiui, et pauci contemplatiui. Rachel uero ouis uel uidens principium interpretatur: quia contemplatiui simplices et innocentes  sunt sicut oues, et ab omni 870 tumultu seculi alieni; ut soli diuine contemplationi adherentes uideant illum qui ait, Ego sum principium, qui et loquor uobis .

127. Rachel duos filios habet , quia duo sunt genera contemplatiuorum. Alii namque uiuunt in commune in monasteriis; alii uero sunt solitarii, et ab omnibus separati. Sed beatior et perfectior contemplatiua uita, quam actiua. Sicut aquila defigit oculos in radios solis, nec deflectit, nisi quando uult corpus suum reficere cibis: ita et sancti aliquando a contemplatione ad actiuam uitam reuertuntur; considerantes illa sublimia sic esse utilia, ut tamen ista humilia paululum nostre indigentie  sint necessaria. Unde in Canticis canticorum sponsus, scilicet Christus, sponsam, id est sanctam animam contemplationi deditam, hortatur, dicens: Surge, propera, amica mea, columba mea, formosa mea, et ueni : ac si apertius diceret: Surge, propera, amica mea per dilectionem et fidem: columba mea per innocentiam et simplicitatem; formosa mea per uirtutem et castitatem: surge de illo dulcissimo stratu tuo, hoc est, de quiete contemplationis, in qua mihi soli complacere desideras in Psalmis, hymnis, orationibus et canticis spiritualibus: festina ergo, et ueni, id est egredere ad utilitatem proximorum; ut illos etiam per officium predicationis, et per exempla bonorum operum imitatores tui facias, et ad salutem animarum suarum  perducas. uisio animalium in Ezechiele, que ibant et non reuertebantur; pertinet ad perseuerantiam actiue uite. Et iterum animalia que ibant et reuertebantur, pertinent ad mensuram contemplatiue uite, in qua dum quisque intenderit, sua reuerberatus infirmitate statim descendit; atque iterum renouata mentis acie, ad ea unde descenderat rursus ascendit : quod fieri in actiua uita non potest; de qua si quisquam uel ad modicum descenderit, statim inquinationibus uitiorum inuoluitur.

128. Sepe mens de terra ad celum erigitur, et iterum grauata infirmitate carnis, de celo ad terram descendit. Multos seculares homines uisitat Deus, et per suam gratiam eleuat ad altitudinem contemplationis: et multos comtemplatiuos iusto  atque occulto iudicio suo Deus in terrenis actibus lapsos derelinquit. Sicut sepultus in monumento cessat ab omni terreno negotio, ita homo contemplatiuus cessat ab omni terreno opere uel ministerio: et sicut homines ab actiua uita ascendentes sepeliuntur in quiete contemplationis; ita a seculari uita recedentes actiua uita suscipit in se quasi sepeliendos. Ac per hoc sicut actiua uita est sepulcrum secularis uite; ita contemplatiua uita est monumentum actiue uite. uiri sancti sicut aliquando egrediuntur a secreto contemplationis ad actiuam uitam; ita rursus ab actiua uita reuertuntur ad secretum intime contemplationis: ut intus Deum laudent, ubi acceperunt unde foris ad eius gloriam  operentur. Sicut Deus uult ut aliquando contemplatiui egrediantur ad actiuam uitam, ut aliis proficiant; ita aliquando uult, ut nemo eos inquietet, sed ut quiescant in secreto contemplationis suauissime: quod bene in Canticis canticorum sponsus insinuat, cum filias Ierusalem ne sponsam euigilare faciant adiurat, dicens: Adiuro uos, filie Ierusalem, per capreas, ceruosque camporum, ne suscitetis neque euigilare faciatis dilectam donec ipsa uelit . Hoc est: Ne suscitetis neque euigilare faciatis animam diuine contemplationi debitam, orationibus et lectionibus diuinis occupatam; et ne eam ad exteriora opera inquietare uelitis, donec ipsa uelit: hoc est, donec expleto contemplationis tempore, admonente corporis fragilitate, uelit ipsa suscitari  a somno interne quietis, et intime dulcedinis.

129. Sed tamen in hac mortali uita nemo potest perfecte contemplari Deum. Unde Ioannes in Apocalypsi dicit: Factum est silentium in celo quasi media hora . Celum quippe est anima iusti, sicut Dominus per prophetam dicit: Celum mihi sedes est . Cum ergo quies contemplatiue uite agitur in mente, silentium fit in celo, id est in anima; quia strepitus terrenarum rerum atque operationum cessat in cogitatione. Sed quia contemplatiua uita in hoc mundo non potest esse perfecta, nequaquam hora 871 integra factum silentium dicitur in celo, sed quasi media hora. Qui perfecte uitam contemplatiuam uult tenere, debet ab  omni terreno opere cessare. Unde in eisdem Canticis sponsa de se dicit: Ego dormio, et cor meum uigilat . Ac si aperte mens sancta loqueretur dicens: Dum a mundanis tumultibus exterius dormio, in interiori cogitatione que sunt celestia atque spiritualia penso. Etiam arca Ne, que bicamerata  dicitur, significat actiuos et contemplatiuos; quorum actiui deorsum stant, contemplatiui uero stant sursum. Quod etiam arca dicitur tricamerata, significat tres ordines in sancta Ecclesia; scilicet coniugatorum, continentium, atque uirginum. De hac contemplatiua uita dicit Dominus in Euangelio: Si uis perfectus esse, uende omnia que habes, et da pauperibus, et habebis thesaurum in celo; et ueni, sequere me . Et de Maria Magdalena  ait: Maria optimam partem elegit, que non auferetur ab ea . uita contemplatiua non auferetur in hoc seculo, neque in futuro. Actiua uita auferetur ab homine in futuro seculo, actiua uita in hoc seculo habet finem: contemplatiua uero non, quia semper perseuerat. Actiua uita in hoc seculo deficiet; contemplatiua uero in hoc seculo incipit, sed in celo perficitur. Honesta uirgo, moneo te, ut propter Deum despicias presens seculum; propter Deum ab omnibus curis seculi te suspende. Sine impedimento seculi Deo seruire stude. Nulla cura seculi subtrahat te a timore Dei. Nulla sollicitudo rerum te subtrahat ab intentione Dei: abiice a te quidquid potest impedire bonum propositum. Toto animo odi  et damna quod diligit mundus, esto mortua mundo, et mundus tibi: tanquam mortua ab amore presentis uite te separa, tanquam mortua mundi gloriam non concupiscas. Soror mihi amabilis in Christo, sicut sepulta in monumento, non habeas curam de seculo: tanquam defuncta in sepulcro, ab omni terreno te priua negotio. Soror mihi in Christo amabilis, contemne uiuens, que post mortem habere non poteris. Si hec ita feceris, post mortem tuam uitam eternam habebis.



LIX.---De curiositate.

130. Soror carissima, moneo te, ut de die in diem studeas proficere in bonis operibus, et ut non consideres mala que alii faciunt, sed considera bona que tu facere debes. Unde quidam sapiens ait: In  superuacuis rebus noli scrutari multipliciter . Non est tibi necesse ea cognoscere que ab humanis sensibus sunt remota. Dignum est ualde ut mentes hominum desinat iudicare, qui aliena corda nescit perfecte cognoscere. Quare? Quia incerta nos iudicamus, quoadusque ueniat Dominus, qui et illuminabit abscondita tenebrarum, et manifestabit consilia cordium . Dignum est etiam ut desinat peccare, qui alienam uitam uult reprehendere. Stulti homines dum alienos errores uolunt reprehendere, demonstrant suos. Tamdiu homo ignorat peccata sua que debuerat flere et cognoscere, quamdiu aliena uitia exquirit curiose: sed cum homo ad semetipsum reuertitur, et sese bene considerat, non exquirit quod in aliis reprehendat,  quia in semetipso multa reperit que lugeat. Qui semetipsum bene considerat, in semetipso inuenit multa que plangat. Unde beatus Gregorius: »Nos tanto minus debemus aliena corda reprehendere, quanto scimus uisu nostro non posse aliene cogitationis tenebras illustrare.« Etiam beatus Isidorus ait: »Facilius reprehendimus uitia uniuscuiusque hominis, quam uirtutes intendimus: nec quid boni quisque fecerit agnoscere cupimus, sed quid male egerit perscrutamur.«

131. Igitur, soror mihi in Christo dilecta, moneo te, ut amplius reprehendas tua uitia quam aliena. Prius uide tua propria quam aliena delicta. De tua correctione esto sollicita; de tua salute esto attenta; de tua emendatione esto prouida: quod ad te non  pertinet, noli querere; nunquam desideres cognoscere, quod inter se loquuntur homines. Noli querere quid quisque dicat uel faciat. Caue curiositatem, omitte curas aliene uite: nulla curiositas animum tuum decipiat, nulla concupiscentia detestande curiositatis te subrepat, ne tu oblita tuorum 872 morum alienos perquiras. Christi sponsa, tanta cura corrige tua uitia, quanto studio reprehendis aliena: nulla tibi sit cura sciendi latentia. Caue inquirere ea que non debes scire: pretermitte quasi secretum quod Scripture sancte auctoritate non didicisti: nichil ultra queras quam scriptum est: nichil amplius perquiras, quam diuine Littere demonstrant. Scire nunquam desideres quod scire non debes. Soror uenerabilis, scito pro  certo quia curiositas periculosa presumptio est; curiositas damnosa peritia est: ad heresim prouocat, in fabulas sacrilegas precipitat mentem; in causis obscuris reddit audaces, in rebus ignaris facit homines precipites. Soror amantissima, cum omni studio uitam tuam emenda, ut post hanc uitam merearis peruenire ad eterna gaudia. Amen.



Lu.---De uigilantia.

132. Dilecta soror, audi Dominum Iesum Christum in Euangelio dicentem, uigilate, quia nescitis quando Dominus uenturus est : et iterum, Omnibus dico, uigilate . Et Petrus apostolus: Estote prudentes, et uigilate in orationibus . Cum homines dixerint,  Pax est, et securitas; tunc repentinus ueniet super eos interitus . Et Salomon ait: Sunt iusti atque sapientes, et opera eorum in manu Dei, et tamen nescit homo utrum amore an odio dignus sit. Quare? Quia omnia in futurum reseruantur incerta . Soror in Christo dilecta, ideo Dominus celauit nobis tempus sui aduentus, ut nos longa exspectatione incerti, semper credamus iudicem uerum esse uenturum, quia quando uenturus sit, ignoramus. uerba sunt beati Gregorii: »Letitia presentis uite ita est agenda, ut amaritudo sequentis iudicii nunquam recedat a memoria. Sepe diabolus decipit hominem ad peccandum, et cum de ruina conspicit eum afflictum, iterum per securitatem decipit eum.« Igitur, soror dilecta mihi  in Christo, semper necesse est ut cum bona agimus, mala que fecimus, ad memoriam reducamus; ut dum culpam certe cognoscimus, nunquam de bono opere incauti letemur. Ideo Dominus uoluit nobis horam ultimam esse incognitam, ut semper simus suspensi: ut dum illam uidere non possumus, quotidie nos ad illam preparemus. Etiam in hac uita ne simus securi, beatus Isidorus non admonet, dicens: »Neque iustus de sua iustitia confidat, neque peccator de misericordia Dei desperet quidquam; sed pariter habeant in corde spem et metum: sic speret Dei misericordiam, ut semper timeat eius iustitiam.« Quamuis conuersatio sanctorum sit probabilis, tamen incertum est hominibus ad quem finem sunt destinati. Ideo nunquam homo debet  esse sine metu, quia satisfactio penitentie diuino tantum iudicio pensatur, non humano. Unde ait Cesarius: »Quanto sumus securi de preteritis, tanto debemus esse solliciti de futuris.« uenerabilis soror, firmiter tene quia omnis uita sapientis hominis meditatio est mortis.

133. Igitur, soror in Christo mihi amabilis, si omni hora ad Deum uigilaueris, sapiens eris. Si quotidie mentem tuam ad Deum leuaueris, et diem mortis tue ad memoriam reduxeris, beata eris, secundum illud quod quidam Sapiens ait: Beatus homo qui semper est pauidus . Hac de causa moneo, uirgo honesta, ut semper sis pauida, semperque suspensa: semper esto sollicita, et contra  diaboli tentationes astuta: semper uigila, et contra antiquum hostem incessanter pugna: diebus ac noctibus ora cum omni uigilantia, et contra insidias diaboli uiriliter dimica: in omni uita tua esto prouida, et contra uersutias inimici, et cum omni sollicitudine decerta. Etiam audi, honesta uirgo, ea que iehsu Christus sponsus tuus dicit in Euangelio: Beatus ille seruus, quem cum uenerit Dominus, inuenerit uigilantem . Ergo si ad eumdem Dominum nostrum Iesum Christum uigilaueris tota mente, inter beatos computaberis in eterna beatitudine. Beata eris, si cum omni deuotione oculos mentis ad uerum lumen, quod Deus est, leuaueris. uere beata eris, si ad Deum cum omni instantia uigilaueris, quia promisit Deus coronam uigilantibus.  Unde in Canticis canticorum de oculis sponsi dicitur: Oculi eius sicut columbe super riuulos aquarum, que lacte sunt lote, et resident iuxta fluenta plenissima . Oculi sponsi, sancti uiri sunt, qui 873 sicut columbe in simplicitate uiuunt, et aliis suis predicationibus atque exemplis uiam salutis ostendunt. Super riuulos aquarum esse perhibentur, quia semper in refectione sanctarum Scripturarum conuersantur: qui lacte sunt loti, quia per gratiam Dei in Baptismo a peccatis suis sunt mundati. Quid per fluenta plenissima iuxta que sedent intelligimus, nisi sacre Scripture profunda et arcana dicta, quibus nos reficimus, dum ea legendo uel audiendo haurimus? Nam, sicut iuxta fluenta aquarum columbe residere solent, ut umbram uolantium  desuper auium in aqua uideant, et per eam irruentium in se ungues rapaces effugiant: sic sancti uiri in Scriptura sancta fraudes demonum prospiciunt, et ex descriptione quam uident, quasi ex umbra inimicum cognoscunt, et eius deceptiones fugiunt. Sic et tu, soror honestissima, in meditationibus sanctarum Scripturarum esto assidua, quia in eis poteris cognoscere qualiter hostium insidias ualeas declinare. Honesta uirgo, iterum te moneo, ut te consiliis sancte Scripture ex toto committas; uidelicet ut nichil aliud facias, nisi quod ex responso Scripturarum audieris, quia ibi inuenies qualiter fraudes demonum fugias. Moneo etiam te, ut metu rapacium auium, id est, demonum, super fluenta sanctarum Scripturarum sedeas, ne tu improuisa   inimicis tuis preda fias. Rogo ut super riuulos sanctarum Scripturarum indesinenter uigiles, et ut cum summo studio deceptiones inimicorum uites.

134. Heu insipientes, quare non cognoscimus uel intelligimus quia in conspectu Domini cogitationes nostre, antequam ad actum procedant, manifeste sunt et aperte? Dicit enim Psalmista: Scrutans corda et renes Deus . Igitur, soror amantissima, cogitemus nos in conspectu Dei semper astare, et cognoscamus quia terra et cinis sumus. Ecce Deus noster terribilis, retribuens unicuique secundum opera sua, in proximo est, non tardabit: ipse ueniet, et saluos nos faciet. uigilemus  ergo cum omni perseuerantia et deuotione, ut cum uenerit et pulsauerit, non inueniat nos dormientes, sed uigilantes in suis laudibus, et in suo amore atque in suo sancto seruitio . Curramus ergo dum lucem habemus, ne tenebre nos comprehendant . Sic enim ait Sapientia Dei in Prouerbiis: Beatus qui audit me, et qui uigilat ad fores meas quotidie, et obseruat ad postes ostii mei. Qui me inuenerit, inueniet uitam, et hauriet salutem a Domino . uirgo Christi, ideo te moneo, ut cum omni studio uigiles ad Deum, ut in die necessitatis tue possis eum habere propitium. Igitur, honesta uirgo, nullus casus te inueniat imparatam, nullus sit casus quem non preueniat meditatio tua; propone ante oculos tuos  nichil esse quod accidere non possit. Commemorare semper futuras miserias, in prosperis meditare quo pacto aduersaberis. Semper cogita in mente ne aliquid contrarii accidat. Sapientis hominis est preuidere iacturam periculi. Omnia meditata leuiori euentu accidunt. Exspectata mala tolerabiliter feruntur; prospecta res admittitur, cum acciderit. Aduenientes impetus premeditatio frangit, precogitatio attenuat futuras molestias, preuisio lenit aduentum malorum; inopinatum malum fortiter ferit. Grauia sunt que cogitata non fuerant. Acerba existunt, in quibus improuisi incurrimus. Improuisa mala grauiter feriunt. Repentinum malum cito frangit: quod prouisum non est, uehementer affligit. Subita maris tempestas terrorem suscitat: improuisus hostis male  perturbat. Omnia repentina grauiora sunt; que repente accidunt, grauius occurrunt. Igitur, soror mihi in Christo dilectissima, et ad bona, et mala cor tuum prepara. In die bonorum ne immemor sis malorum, et in die malorum ne immemor sis bonorum . Esto peruigil sensu, ne uanis cogitationibus polluaris. Ama scientiam Scripturarum, et contemne uitia carnis. Soror carissima, si ex toto corde tuo ad Deum uigilaueris, et in omni uita tua cum omni deuotione seruieris, absque ulla dubitatione cum eo in celesti curia regnabis. Amen.



874 LuI.---De prudentia

135. Soror carissima, audi Dominum Iesum Christum in Euangelio dicentem: Estote prudentes  sicut serpentes, et simplices sicut columbe . Et Salomon ait: Simplicitas iustorum diriget eos, et supplantatio peruersorum uastabit illos . uia simplicis uia Domini, et pauor his qui operantur malum . Iustitia simplicis diriget animam eius, et in impietate sua corruet impius . Innocens credit omni uerbo . Qui autem decipit iustos in uia mala, et interitu suo corruet, et simplices possidebunt bona eius . uiri sanguinum oderunt hominem simplicem, iusti autem querunt salutem illius . Sancta rusticitas sibi soli prodest, et quantum edificat Ecclesia Christi merito uite, tantum destruit, si his qui ueritatem destruunt non resistit. Et beatus Hieronymus ait:  »In seruis et in ancillis Dei non est querendus cultus corporis, sed simplicitas mentis.« Nec simplex, nec rusticus ideo secundum se existimet sanctitatem in sua lingua, sed tantummodo in pura et simplici conscientia. Ex duobus imperfectis multo est melius habere rusticitatem sanctam, quam eloquentiam peccatricem. Magis ueneranda est sancta rusticitas, quam uerbosa loquacitas. Soror in Christo dilecta, si nostra intentio est simplex apud Deum, in iudicio eius nostra operatio tenebrosa non erit. Qui casti esse per iustitiam nesciunt, nequaquam esse innocentes per simplicitatem possunt. Sanctorum electorum Ecclesia uias rectitudinis et simplicitatis sue timore inchoat sed caritate consummat. Deus enim non solum uerborum,  sed et cordis inspector est, et diligit eos qui in simplicitate cordis seruiunt ei. Unde sponsus in Canticis canticorum loquitur, dicens: Una est columba mea, perfecta mea: una est matri sue, electa genitrici sue . Mater nostra est regeneratrix gratia Dei, apud quam una columba eligitur, quia illos solos colligit, qui in simplicitate permanent, et ab unitate non diuiduntur. Multi quippe fideles dum ad ipsum intendunt, dum uno desiderio Christi se inuicem nutriunt, dum habentes cor unum et animam unam se in caritate coniungunt, ex multis membris unum corpus efficiunt, in quo omnes in simplicitate unitatis uiuentes una columba existunt. Ea que apud homines despecta  sunt, et in contemptu habentur, in magna gloria sunt apud Deum.

136. Igitur, uenerabilis soror, omnipotentem Deum deprecemur, ut mittat nobis Spiritum sanctum de celis, qui nobis faciat habere simplicitatem columbe, et prudentiam serpentis, ut simus in malitia simplices, et in bonis operibus prudentes. Serpens enim astutum est animal, ut de aspide legitur, que uidens incantatorem uenientem, affigit aurem unam terre, et aliam cauda obturat, ne incantatoris uocem audiat. Unde propheta de his qui crudeles et prudentes sunt in malo, dicit: Furor illis secundum similitudinem serpentis, sicut aspidis surde, et obturantis aures suas, ut non exaudiat uocem incantantium, et uenefici incantantis sapienter  . Imitare ergo et tu, soror amabilis, hunc serpentem in hac parte, uidelicet ut aures tuas claudas, ne mala uerba audias. Honesta uirgo, deprecare Deum, et oleum peccatoris non impinguet caput tuum . Oleum peccatoris, laus est adulatoris. Serpens obturat aurem suam ne audiat incantatorem: et tu claude aurem similiter, ut non audias detrahentem. Prudens et aspis ne uerbum mortis audiat, ut moriatur: ergo et tu esto prudens, ne uerba mala per aures tuas intrent ad animam tuam, et moriaris. Igitur, sponsa Christi, nec prudentia serpentis sine simplicitate columbe, nec simplicitas columbe sine prudentia serpentis debet esse in te: quatenus columbe simplicitatem astutia serpentis, ut mala caueat, sollicitet:  et prudentiam serpentis simplicitas columbe, ut bona faciat, temperet.

137. Soror amantissima mihi in Christo etiam columba septem uirtutes habet  in se, quas tu per gratiam sancti Spiritus poteris habere in te. 1 Columba sepe super riuulos aquarum sedet, ut uiso accipitre ueniente se in undas immergat, et euadat: 2 in tritico meliora grana eligit: 3 sepe alienos pullos nutrit: 4 rostro 875 non percutit: 5 non habet fel: 6 nidum facit in fenestris murorum: 7 gemitum habet pro cantu. Deprecare ergo Deum, honesta uirgo, cum summo studio, ut det tibi has uirtutes columbe; scilicet ut super riuulos sanctarum Scripturarum sedeas, et admonitione earum incursum diaboli euadas. In sacra Scriptura  meliores elige sententias, ex quibus te reficias. Nutri alienos pullos, id est, homines prius a Deo alienos, tuis uerbis atque exemplis ad Deum conuerte. Rostro non percutias; id est, proximo tuo malum non facias, nec malum dicas. Non habeas fel; id est, non habeas in te iracundiam. In fenestris petrarum fac nidum tuum, id est, spem tuam. Gemitum habe pro cantu; uidelicet ut sicut homines seculares gaudent cantilenis seculi, ita tu gaudeas in gemitu et tristitia spirituali. Igitur, soror uenerabilis, sicut superius dixi tibi, oportet te pariter intelligere et cauere insidias inimici cum omni sollicitudine. Sic te oportet per innocentiam uite esse prudentem. Ille qui non miscet prudentiam  simplicitati, secundum quod ait propheta, columba est seducta, non habens cor . Sed ideo est columba, quia simplex: ideo autem, non habet cor, quia non habet prudentiam. Iterum, soror carissima, te moneo, ut in corde tuo prepares dignum habitaculum Christo, quatenus ipse ueniens cum Patre et Spiritu sancto dignetur apud te mansionem sibi facere in domicilio tui pectoris. Amen.



LuII.---De fuga mulierum secularium.

138. Charissima soror, fuge societatem secularium mulierum. Seculares femine, que tecum non habent unam professionem, non accedant ad tuam societatem, quia quod amant he, tibi predicant. Ecce quod diligunt, tibi dicunt: ideo debes uitare societatem secularium feminarum, quia seculum  diligunt, et de secularibus loquuntur; terrena amant, ideo terrena tibi annuntiant; transitoria concupiscunt, et ideo in auribus tuis transitoria exponunt. Sic enim scriptum est: »Unusquisque hoc laudat quod diligit.« Et ideo secularis femina seculum laudat, quia seculum diligit: certe si celestia diligeret, celestia laudaret. Sine dubio, si celestia amaret, celestia approbaret, celestia predicaret: si eterna concupisceret, eterna tibi suaderet. Et ideo, soror, moneo te, ut societatem secularium feminarum expellas a te. Quare? Quia corrumpunt bonos mores colloquia mala et praua . Quid facit uxor uiri cum sponsa Christi! aut quid agit mulier nupta cum uirgine Deo deuota? quid in unum agit secularis femina cum  Christi sponsa? quid agit femina secularis cum sanctimoniali femina? uel quid agit femina que mundum diligit, cum femina que mundum reliquit? quid agit femina maritata cum muliere Christo dilecta? quid que amat uirum, cum ea que diligit Christum? Femina que tuum propositum non tenet, quare ad tuam societatem uenit? secularis femina que non habet tuum habitum, quare accedit ad tuum consortium? secularis femina quid tecum agit, que tecum iugum Christi non ducit? femina que tecum iugo Christi collum non submisit, quare ad tuum colloquium accedit? Dispar est habitu, dispar affectu: et sicut dispar est uestimento, ita animo. Mulier secularis organum est  satane. Hec cantat tibi quod illecebras seculi moueat, et semitas diaboli ostendat, sicut legimus. Sirena maris talis est sursum ex umbilico, qualis pulcherrima et formosa uirgo: ab umbilico uero usque ad pedes talis sicut est piscis. Sirena habet caput uirginis, et posteriora piscis. Cantat dulce magnis uocibus, et multis modulis, atque cum magna dulcedine dat uoces concordes: sed per suas dulces cantilenas sepe marinarios decipit, et in discrimen perducit. Sepe naute nauigantes mare dulces audiunt uoces sirenarum, et per dulces uoces et suaues cantus earum decipiuntur, et ad mortale periculum perducuntur. Sicut sirena per dulces cantus decipit marinarios, ita secularis femina per suos deceptorios sermones decipit Christi seruos.  Et sicut sirena per suaues cantilenas solet nauigantes mare a recto itinere deuiare, atque in perditionem perducere; ita secularis femina per blanda uerba ac seductoria, solet Deo seruientes a sancto proposito 876 retrahere, et in periculum animarum suarum perducere.

139. Igitur, soror dilecta mihi in Christo, fuge cantus sirenarum, ne dum delectaris audire delectamenta terrena, a recto itinere auertaris. Quid enim sunt uerba secularium mulierum nisi cantus sirenarum? Ergo cantus sirene fuge et a lingua mala suadentis mulieris separa aures tuas. Sic declina uerba secularis mulieris, quasi sibilos serpentis. Caue ne sicut serpens decepit mulierem in paradiso, ita te decipiat uenenosa lingua male suadentis mulieris  in monasterio. uide ne mulier uana et garrula infundat in aures tuas mortis uenena. Caue ne mors intret per fenestras tuas, id est, per oculos et aures tuas in animam tuam. Soror uenerabilis, cum uideris mulierem disparem tui propositi, muni cor tuum scuto fidei; et contra eam tropheo crucis arma frontem tuam. Honesta soror, in hoc solum cum muliere seculari concedo tibi colloquium, ut sanctis admonitionibus suadeas illi relinquere seculum, et uenire ad monasterium. In hoc solum tantum do tibi licentiam loquendi cum seculi femina, ut doceas eam despicere terrena, et amare celestia, et etiam exire de seculo, et seruire Deo. Item, ut per tuam allocutionem transitoria despiciat et eterna concupiscat. Soror carissima, si ita  feceris, sicut dixi tibi; et te in hoc seculo a malo custodies, et in futuro a Domino coronam in celo recipies. Amen.



LuIII.---De cauendo uirorum consortio.

140. Soror carissima, si tanto studio fugies feminas, quanto magis debes fugere uiros? et si tam sollicite uitabis societatem mulierum, quanto magis uitare debes societatem uirorum? et si tanta cura confabulationes feminarum declinabis, quanto magis deceptiones uirorum declinare debes? et si tantopere aures tuas separabis a uerbis feminarum, quanto magis eas debes separare a seductoriis uirorum uerbis? Soror mihi in Christo dilecta, moneo te, ut uir quamuis sit sanctus, nullam tamen tecum  habeat societatem. Licet sit sanctus et iustus, nullam tecum habeat familiaritatem; quamuis sit religiosus, nullam tecum habeat assiduitatem; quamuis sit bonus, nullam tecum habeat uiuendi iugitatem. Quare? Ne uisitandi familiaritate utriusque pereat castitas, ne uidendi frequentatione utriusque annichiletur honestas; ne uidendi iugitate utriusque religiositas infametur, ne uiuendi usu utriusque persona dehonestetur. Decidet a caritate Dei, qui occasionem dederit peccandi. Decidet etiam a caritate proximi, qui occasionem prebuerit male faciendi: quia etsi male non facit opere, tamen opinionem pessimam nutrit. Per assiduitatem sepe peccat homo. Sepe familiaritas uincit, quos uitium superare non potuit. Sepe occasio peccandi uoluntatem  fecit et facit. Quos uoluptas superare non potuit, assiduitas superat. Dispar sexus in unum collocatus illuc prouocat instinctum carnis, quo nascitur. Etiam naturalis flamma carnis accenditur, si illicita attingit. uir et femina diuersi sunt per naturam: qui si in unum fuerint collocati, quamuis non peccent, tamen per usum inter se malam famam nutriunt.

141. Quis colligabit ignem in sinu suo, et non comburetur?  Ignis et stupa in unum posita flammas nutriunt. Quanquam sint contraria, si in unum fuerint collocata, flammas generant: ita uir et femina, si in unum fuerint positi, licet malum non faciunt, tamen per assiduitatem inter se malam famam nutriunt, et alios de se murmurare faciunt.  Religiosus uir et sanctimonialis femina si immoderate coniunguntur sibi, aliis de se locum prebent murmurandi. Sexus uiri et femine diuersus est; et ideo si in unum coniunguntur, statim inde occasio peccandi nascitur. Quid ergo in unum facit ignis et stupa? cur serpens collocatur in sinu? quare ignis collocatur in uestimento? Quare femina que castitatem promisit Deo, societatem habet cum uiro? femina que propter Deum seculum contempsit, quare uiri familiaritatem diligit? quare amat presentiam uirorum, que cum Christo desiderat intrare celestem thalamum? quare femina Deo deuota querit audire deceptoria uirorum uerba? quare que in seculo maritum 877 habere noluit, in monasterio posita facies hominum uidere concupiscit? Igitur,  soror mihi in Christo dilecta, si uis esse a fornicatione secura, esto mente et corpore a societate hominis separata: si perfecte uis castitatem tenere pro amore Christi, longe te fac a societate uiri. Tu circa serpentem composita, certe non eris longo tempore secura: circa ignem sedens, etsi ferrea sis, aliquando dissolueris: circa periculum constituta, non eris diu illesa uel secura. Audi ergo, soror mihi in Christo amantissima, boni consilii uerba. uiri nomen tuum non sciant, faciem tuam non uideant; faciem tuam non cognoscant, quamuis nomen tuum audiant. Audi etiam, uirgo homesta, Pauli apostoli uerba, Oportet nos habere testimonium bonum ab his qui foris sunt : intus  quidem bonam uitam, propter nos; bonam uero famam, propter ceteros. Soror uenerabilis, si propter Deum in terra uitaueris societatem uirorum, per Deum in celo habebis societatem Angelorum. Amen.



LIX.---De fugienda societate iuuenum.

142. Charissima mea soror, et si taliter uiri sancti sunt declinandi, ne utriusque sanctitas pereat assiduitate uiuendi; quanto magis declinandi sunt iuuenes, qui sequuntur temporalis uite tenebrosas uias, ac delectationes? et si tanta cura frequentiam sanctorum uirorum fugere debes; quanto magis te oportet fugere iuuenes huius seculi concupiscentias sequentes? Ad hoc diabolus oculis religiose femine iuuenes obiicit, ut formas eorum quos per diem uiderit,  meditetur in nocte, et ut recens uisio corporis inspectio assidue uersetur in animo. Sic intrat sagitta Satane per ianuas oculorum usque ad animum. Unde propheta: Intrauit mors, inquit, per fenestras uestras, ingressa est domos uestras . Non intrat sagitta diaboli ad interiora mentis, nisi per sensus corporis. Soror in Christo dilecta mihi, amandi sunt uiri, sed absentes: amandi sunt homines, non intus, sed foris: diligere debemus homines in animo, sed non in domo: dilige homines in mente, sed a longe: diligendi sunt uiri, quia sunt opus Dei, sed extra domum: amandi sunt uiri non propter pulchritudinem corporis, sed quia sunt opus Creatoris. Iterum, soror uenerabilis, te moneo, ut nunquam loquaris sola cum solo. Nullus  loquatur tecum singulariter: nec tu preter duarum aut trium testimonium loquaris cum aliquo. Non debet sponsa Christi sola cum solo loqui, nisi cum suo magistro, cum agit penitentiam de suis peccatis. Sanctimonialis femina que cum uiro sola loqui desiderat, stultitia in mente eius regnat. Audi igitur, dilecta mihi, si perfecte castitatem uis tenere pro amore Christi, longe discede a societate uiri. Si perfecte in terra contempseris societatem uirorum pro Christo, absque ulla dubitatione cum eo regnabis in celo. Amen.



LX.---De uitando prauorum consortio.

143. Honestissima soror, audi uerba Salomonis. Fili mi, si te lactauerint peccatores, non acquiescas eis : ne emuleris hominem iniustum, ne  sequaris uiam eius . Discede ab homine iniquo: et habebis pacem . uiri iusti socii sint tibi; in timore Dei sit gloria tua . Quemcumque hominem cognoueris obseruantem timorem Dei, in amicitia iungatur tibi. Hominibus malis non coniungaris. Beatus Ambrosius: »Sanctorum hominum uita ceteris hominibus bene uiuendi debet esse norma.« Qui enim sancto uiro associatus fuerit, ex eius societate accipiet usum bone locutionis, et exemplum boni operis, ut accendatur de die in diem mens eius in amore Dei. Non est ualde laudabilis ille, qui bonus est cum bonis: sed uere ille est laudabilis, qui bonus est cum malis. uere ille homo est laudabilis, qui in societate  malorum bonus. Sicut ille est culpandus, qui malus est inter bonos: ita ille est laudandus, qui bonus est inter malos. uerba uite sunt uerba hominum Deum timentium: et sanitas anime his qui ea sequuntur et diligunt. Sicut sol oriens expellit caliginem, ita sanctorum doctrina a sensibus nostris expellit tenebras uitiorum. Unde Dauid propheta: 878 Cum sancto sanctus eris, et cum peruerso peruerteris . Igitur, soror mihi in Christo dilecta, si uis bene uiuere, malorum societatem declina. uita malos, caue iniquos, fuge improbos, sperne a te ignauos. Fuge turbas hominum, maxime etatum que prone sunt ad uitium: nec te adiungas leuibus personis, nec te admisceas uanis. Bonis te coniunge, bonorum consortium appete,  bonorum societatem require, sanctis indiuidue adhere. Si fueris socia eorum conuersationis, eris et uirtutis. Qui cum sapientibus ambulat, sapiens est: qui cum stultis graditur, stultus est . Similis enim simili coniungi solet. Periculosum est uitam cum hominibus malis ducere: perniciosum est uitam cum bis qui praue uoluntatis sunt, sociari. Melius est habere malorum odium quam consortium. Sicut multa habet bona uita communis sanctorum: sic plurima mala affert societas malorum. Qui enim tetigerit immundum, coinquinabitur: qui tetigerit sordidum, sordidabitur. Igitur, soror uenerabilis, si uerba mea libenter audieris, et ea opere impleueris, inter electos Dei computaberis. Amen.



LXI.---De litteris uel munusculis clanculum non acceptandis.


144. Charissima soror, audi que dico. Ancilla Christi que in abscondito litteras uel dona recipit, Ordinem suum frangit. Magnum malum facit, et grande peccatum committit, si ab hominibus litteras uel aliud quodlibet munus suscipit, quia suum Ordinem frangit. Grande malum agit, que propter temporalia dona, sui Ordinis preuaricatrix existit. Sanctimonialis femina que cum Christo desiderat intrare ad nuptias, non debet hominibus dare sudariola, pectines, corrigias, uel specula, aut fascias. Que Christum exspectat cum ardente lampade, non debet ab hominibus accipere dona secularia, scilicet  pectines, specula, et cetera alia: que propter amorem Christi uelata, non debet ab amicis suis accipere uanitatis dona: que propter Deum super caput suum uelum sacrum imposuit, multum peccat si ab hominibus dona secularia accipit. Sanctimonialis femina que in talibus delectatur, magna uanitate decipitur, et signum demonstrat meretricis. Unde dicit beatus Hieronymus: »Dulces litteras et sudariola et crebra munuscula sanctus amor non habet.« Ac si diceret: Si in mente sanctimonialis femine sanctus amor esset, dona uanitatis et superfluitatis ab hominibus non acciperet. Mens casta et religiosa non desiderat a secularibus amicis accipere dona, sed a Christo, pro cuius amore contemnit omnia terrena: et ab illo solo debet concupiscere  dona, cum quo sperat gaudere in celesti patria. Casta femina non querit terrena dona, sed celestia. Quanto homo amplius in terrenis donis delectatur, tanto magis a Dei amore elongatur.

145. Si sanctimoniales femine faciunt in monasterio quod mulieres seculares facere solent in seculo, satis culpabiles sunt coram Deo, et inter seculares et sanctimoniales nulla est differentia. Igitur, si inter eas que sunt in monasterio, et eas que sunt in seculo, nulla est distantia, inter religiosas etiam et seculares feminas nulla est dissonantia. Ergo, si sanctimoniales femine delectabilia dona dant suis amicis, sicut facere solent meretrices, ubi est honestas, ubi religiositas, ubi castitas, ubi puritas, ubi sanctitas? Si sanctimoniales femine que per  bona opera debuerant placere Deo, suis amicis placent in malo, luxuriosa dona dando; ubi est pudicitia, ubi continentia, ubi reuerentia, ubi uerecundia? Ita, si sanctimoniales femine plus uolunt placere hominibus in seculo, quam Iesu Christo eterno regi in celo; ubi est obseruantia religionis, ubi rigor Ordinis, ubi ardor contemplationis, ubi munditia mentis, ubi contritio cordis, ubi sollicitudo orationis, ubi gemitus pectoris, ubi habitus monachalis? Si sanctimoniales femine letantur in temporalibus donis, sicut letari solent seculares homines; ubi est contemptus seculi, ubi timor inferni, ubi memoria iudicii, ubi recordatio eterni incendii, ubi amor Dei? Igitur, si sanctimoniales femine concupiscunt dona uanitatis ab hominibus  accipere; ubi est memoria delictorum, ubi 879 lacryme oculorum, ubi recordatio peccatorum? uilipenditur, contemnitur, despicitur, annichilatur. Reuera sanctimonialis femina, que ab hominibus accipit, in quibus delectetur, Ordinem suum contemnit. Que plus gaudet in suorum amicorum donis, quam in preceptis sui Ordinis, propositi est preuaricatrix. De talibus propheta ait: Dextera eorum repleta est muneribus . Ac si diceret: Quamuis opera eorum uideantur bona, tamen plus letantur in muneribus, quam in bonis operibus. Magis uolunt ab hominibus accipere dona, quam a Christo eterna bona. Sanctimonialis femina que Christum perfecte diligit, delectabilia et superflua  dona ab hominibus non recepit, quia Christum omnibus donis anteponit. Unde in Canticis canticorum Ecclesie dicitur: Pulchre sunt gene tue sicut turturis . Turturi assimilatur Ecclesia, uel quelibet sancta anima, quia Christum perfecte diligit, et nichil amori eius preponit. Turtur ex quo per occasionem coniugem suum perdidit, nunquam alterum amplius querit, quia adulterinum amorem non recipit. Sic sanctimonialis femina que Christum perfecte diligit, amplius adulterinum amorem non recipit, id est, amplius malos homines non diligit. Religiosa femina que plus diligit hominem quam Christum, non est casta, sed adultera, quia Christum contemnit, cui fuerat desponsata. Religiosa femina quando primum ad monasterium  uenit, Christum in sponsum suscipit. Post hec uero si carnaliter hominem super Christum diligit, adulterium facit; et si non corpore, iam tamen adultera in mente, secundum illud quod dicitur: Qui uiderit mulierem ad concupiscendum eam, iam mechatus est eam in corde suo : sic etiam mechatur mulier cum uiro, si eum in corde suo concupierit, uel eum carnaliter dilexerit.

146. Quapropter, dilectissima mihi in Christo soror, te moneo, ut Christum sponsum tuum super omnia ames, et ab illo solo dona accipere desideres. Obsecro, ut Iesum Christum sponsum tuum super omnia diligas, et pro amore illius secularia dona non accipias. Procul dubio qui terrena dona affectat, celestia non sperat. Munera excecant oculos  sapientum, et mutant uerba iustorum . Certe, si munera excecant oculos sapientum, obcecant etiam ne Deum uideant mentes religiosorum uirorum. Si  dona oculos sapientum excecant, etiam et oculos seruorum Dei, ne Christus uideatur, conturbant. Unde beatus Isidorus: »Non potest oculus mentis alta uidere, quem puluis claudit.« Ac si apertius diceret: Non potest oculus mentis perfecte celestia conspicere, quem puluis clausit concupiscentie. Non potest mens serui Dei ad contemplandum Deum esse libera, si adhuc terrenis cupiditatibus obscuratur. Si adhuc mens sanctimonialis femine in terrenis donis delectatur, perfecte celestia non contemplatur. Si accipiendo uel donando hominibus placere desiderat, Deum  perfecte non amat. Nam et a Deo despecti sunt qui in his uanitatibus placere concupiscunt. Unde ait Dauid propheta: Deus dissipabit ossa eorum qui hominibus placent: confusi sunt, quoniam Deus spreuit eos . Rogo etiam te, soror uenerabilis in Christo, ut cum omni deuotione audias Isaiam prophetam dicentem: Qui excutit manus suas ab omni munere, in excelsis habitabit; et Regem sanctorum uidebunt oculi eius in decore suo . Ac si diceret: Qui propter Deum manus suas ab omni munere excutit, in celo habitabit, et Regem sanctorum in gloria sua uidebit. Qui causa amoris Dei ab hominibus dona uanitatis et superfluitatis non recipit, Deum in maiestate sua  uidebit, et cum omnibus sanctis in decore illius in perpetuum gaudebit. Ideo, soror in Christo amabilis, te rogo, ut capias consilium huius sancti prophete, et excutias manus tuas ab omni munere; si tu in excelsis uis habitare, ab omni munere manus tuas excute. Iterum te moneo per gratiam Dei, ut studeas imitari illum qui ait: Ego cum iustitia apparebo in conspectu tuo: satiabor cum apparuerit gloria tua . Amen.



LXII.---De uotis Deo reddendis.

147. Soror carissima, bene cogites quid Deo uoueas, et reddas. Te ipsam uoue integram, et redde. Te ipsam de peccatis accusa: Deum in beneficiis lauda. 880 Nihil boni tribuas; ab illo cuncta bona que habes, te accepisse dicas: confitere  illum misericordem, te peccatricem; illum ueracem, te mendacem. Rogo, soror dilecta, ut dicas cum propheta, Introibo in domum tuam, id est, monasterium: in holocaustis; hoc est, in spiritu contritionis et compunctionis. Reddam tibi uota mea ; id est, Ibi me ingratam offeram tibi in ara cordis, quam tibi uoui. Necesse est ut qui saluari desiderat, bona que Deo uouit, cum omni deuotione reddat. Quicunque ad gaudia eterna desiderat peruenire, necesse est ut bona que Deo promisit, studeat adimplere. Unde propheta: uouete et reddite Domino Deo uestro . Ac si diceret: uos ipsos uouete et reddite; quia necesse est ut qui uouit, etiam reddat, quia uouendo se debitorem fecit. Et melius esset non uouere, quam post  uotum promissa non soluere . Sunt etiam quedam uota omnibus communia, quedam uero specialia. Communia uota sunt ea que in Baptismo promisimus, scilicet ut non peccaremus, et ut diabolo et operibus eius abrenuntiemus. Specialia uota sunt, quando aliquis se monachum fieri, aut canonicum, aut eremitam, uel aliquid aliud promittit. Quod si ille qui uouit, non reddiderit; saluus esse non poterit. Quare? Quia qui Deo ut bene uiueret promiserit, si hec bonis operibus non impleuerit, saluari non poterit. Quisquis bona que Deo pollicitus est, implere neglexerit, ad illa bona que Deus promisit, peruenire non poterit. Ille qui Deo non uult reddere bona, que uouit ei, quomodo uult a Deo accipere bona que ei Deus promisit?  quomodo uult a Deo accipere donum celeste, qui Deo non uult reddere suum uotum? aut quomodo se putat a Deo accipere celestia dona, qui Deo negligit persoluere uota sua? Quia non est fidelis, sed infidelis, inter infideles condemnabitur ille, qui uota sua Deo negligit reddere: inter infideles peribit, qui uotum suum in bonis non consummauerit.

148. Igitur, soror in Christo dilecta mihi, moneo ut facias bonum quod promisisti. Non sis in uerbis facilis, et in operibus difficilis. Coram Deo facere aliquid facile non promittas: sine consideratione uirium nichil presumas. Quod non potes facere, non promittas. In conspectu Dei multum eris culpabilis, si non reddideris bonum quod promiseris. Qui uota sua non explent, Deo displicent. Inter infideles de  putabuntur, qui quod uouerunt non impleuerunt. Melius est enim non promittere, quam fidem promissi non soluere. uerumtamen, soror uenerabilis, rescinde fidem in malis promissis; in turpi uoto muta decretum. Malum quod promisisti, non facias; quod incaute uouisti, non impleas. Impia est promissio que scelere adimpletur. Nunc ergo, sponsa Christi, sicut iam dixi tibi, si cum omni deuotione reddideris Deo bona que ei promisisti, accipies ab eo eterna bona que ille promisit tibi. Amen.



LXIII.---De fine et scopo sui status semper considerando.

149. Soror carissima, scite quid sis, cognosce temetipsam: reduc ad memoriam quare sis nata,  esto memor cur sis orta, in quem usum sis genita, qua conditione sis edita; ad quam rem sis in hoc seculo prouocata. Memento conditionis tue, serua ordinem nature tue, esto quod es facta. Talis esto, qualem te Deus fecit: qualem te factor instituit, esto talis. Tene modum in omni opere tuo: in omni re temperamentum tene. Nihil facias sine temperantia: nec minus facias aliquid nec nimis, nec ultra quam oportet, nec infra. Etiam in bonis immoderatum aliquid non debet esse. Omnia mediocria sunt utilia, et in suo modo perfecta. Que cum temperantia fiunt, salubria sunt: bona autem immoderato usu noxia efficiuntur. Omnis enim nimietas in uitio deputatur. Temperate facere cuncta prudentia est. Ne de bono facias malum. Soror dilecta,  respice etiam quid sit aptum cuique tempori. Primo uideas quid debeas facere, ubi et quando, qualiter, et quandiu facias. Per discretionem cognosce causas rerum. Cum omni diligentia distingue omnia que agis, diligenter excogita qualiter bonum incipias et perficias, tene discretionem in omni actione tua; cum bene distinxeris opus tuum, 881 optime iusta eris. Quidquid boni feceris cum discretione, uirtus erit; quod sine discretione, erit uitium: indiscreta enim uirtus pro uitio reputatur; uirtus sine discretione locum uitii obtinet. Per prauam consuetudinem multa sunt uitiata, prauo usu multa sunt profanata. Multa sunt illicite usurpata contra pudicos mores. Usus igitur auctoritati cedat. Lex et ratio prauum usum uincant. Honesta uirgo, moneo te, ut  teneas fidem firmam in corde, galeam salutis in capite, signum crucis in fronte, uerbum ueritatis in ore, uoluntatem bonam in mente, timorem et ueram dilectionem Dei et proximi in pectore, cingulum castitatis in corpore, honestatem in actione, sobrietatem in consuetudine et bonitate, humilitatem in prosperitate, patientiam in tribulatione, simplicitatem in conuersatione, spem certam in Creatore, amorem uite eterne, perseuerantiam in bonis operibus usque in finem. Amen.



LXIu.---De studio placendi hominibus per pulchritudinem cauendo.

150. Charissima soror, uitemus perniciosas pulchritudines, ne omnium malorum germina inde pullulent.  Qui pulchritudinem corporis diligit, semetipsum decipit. Quare? Quia pulchritudo corporis fallax est, uana est, terra et cinis est, deceptio est hominis. Unde Salomon: Fallax gratia, et uana est pulchritudo . Multi fuerunt et sunt decepti per pulchritudinem corporis. Stulti homines dum considerant pulchritudinem corporis, incidunt in diaboli laqueum; dum carnis pulchritudinem attendunt, retiaculis diaboli prepediuntur. Multi per pulchritudinem corporis alligantur in peccatis. Deus non requirit corporis decorem, sed anime pulchritudinem. Amplius diligit Deus spiritualem pulchritudinem, quam carnalem. Christus non delectatur in corporis pulchritudine, sed in anime puritate. Igitur, soror mihi in Christo dilecta, moneo te, ut  illam pulchritudinem diligas, in qua delectatur Deus. Nunquam hoc animo homines attendas, ut eorum pulchritudinem diligas: non consideres homines hac intentione, ut leteris in eorum pulchritudine: nunquam ideo homines conspicias, ut pulchritudinem eorum concupiscas. Te etiam rogo, ut nunquam uultum tuum componas, ut hominibus placeas; nunquam ideo exornes uultum, ut placeas in oculis hominum; non sit talis intentio tua, ut coram hominibus uelis apparere formosa: quia si ob hoc facis, ut in conspectu hominum formosa uidearis, Iesu Christo sponso tuo iniuriam facis. Cum sis Christo desponsata, si ante oculos hominum uis apparere, non es casta, sed adultera. Quasi adultera Christo facis iniuriam, si ut ab hominibus ameris, ostendis pulchritudinem  tuam. Quomodo non adulteraris, que plus quam Christum diligis homines? aut quomodo non facis adulterium que homines amas super Christum? Quomodo dicis, Non sum adultera, que Christo te in monasterio tradidisti, et nunc hominibus uis placere de pulchritudine uultus tui? Cum hoc facis signum demonstras meretricis: hoc facere solent meretrices, et seculares mulieres; uidelicet componunt facies suas, ut in oculis hominum appareant formose. O quam turpe est et quam absurdum illud facere feminas sanctimoniales, quod facere solent meretrices, et seculares mulieres!

151. Igitur, honesta uirgo, audi que dico, attende que moneo. Nunquam uultum tuum componas ut hominibus placeas; sed interius orna faciem tue  conscientie bonis uirtutibus, ut Iesu Christo celesti sponso placere ualeas. Deus non delectatur in pulchritudine corporis, sed in pulchritudine mentis; non in compositione uultus, sed in bonis moribus; non in corporis compositione, sed in sancta conuersatione. Cum sancta anima intus propter Christum bonis moribus ornatur, a Christo diligitur atque amatur: quod bene sponsus insinuat in Canticis canticorum, ubi sponse loquitur dicens, Quam pulchra es, amica mea; et quam decora, carissima in deliciis!  Ac si diceret: Quam pulchra es, amica mea; id est, iuste, sancte, et religiose uiuendo es pulchra, et me super omnia diligendo es amica. Ideo es pulchra et decora, quia 882 bene uiuendo in bonis operibus conuersaris:  atque ideo es amica, quia perfecte me diligis, quia alterum amicum plus quam me non diligis. Nec solum es amica mea, sed etiam carissima, quia plus mihi desideras placere per bona opera in mente, quam hominibus foras de corporis pulchritudine. Ideo non solum es amica, sed etiam in deliciis carissima. Sancta anima carissima dicitur in deliciis, uidelicet Scripturarum sanctarum, quia ad amorem et familiaritatem Christi perfecte non peruenit, qui Scripture sancte deliciis abundare contemnit. Ille ad amorem Christi perfecte peruenire poterit, qui deliciis Scripturarum se refecit, et Christum diligit, et a Christo diligitur: qui uero plus desiderat placere hominibus de pulchritudine uultus  sui, quam Christo de bonis operibus, nec Christum perfecte diligit, nec a Christo diligitur. Moneo ergo te, soror carissima ut Christum diligas super omnia, quia Deus Pater te elegit in ipso ante secula . Rogo etiam te, ut illi soli placere concupiscas, et ut ab hominibus laudem temporalem non accipias. Amen.



LXu.---De risu immoderato fugiendo.

152. Soror carissima, audi sapientissimi Salomonis uerba: Risum deputaui errorem, et gaudio dixi: Quid frustra deciperis?  Error dicitur, quando aliud debet fieri, et aliud fit. Tunc ergo fit error, quando ille qui debet plorare, ridet. Ideo risus dicitur error, quia dum quisque ridet, diem mortis sue ipse in mente sua non habet. uere frustra  decipitur, qui in temporalibus gaudiis gaudet et letatur. Decipiuntur qui gaudent in prosperitatibus huius seculi, quoniam si diem mortis sue ad memoriam reducerent, prius peccata sua plorarent, quam de rebus uanis riderent. Qui de rebus uanis rident, si mala que passuri sunt, in mente haberent, non riderent, sed lugerent. Unde etiam Salomon ait: Risus dolore miscebitur, et extrema gaudii luctus occupabit . Et Dominus in Euangelio: Beati qui lugent, quoniam ipsi consolabuntur . Non dixit, Beati qui rident: sed Beati qui lugent: quia uere illi sunt beati qui peccata sua lugent, non illi qui de rebus uanis rident. Qui secundum Deum lugent, beati sunt, quoniam ipsi consolabuntur. Et Iacobus apostolus stulte ridentes increpat  dicens: Risus uester uertetur in luctum, et gaudium in merorem . Stultus in risu exaltat uocem suam; sapiens autem uix tacite ridebit . Risum ergo, soror dilecta, quasi errorem deuita, et temporalem letitiam in luctum commuta. Quare? Scilicet ut beatifices te, si in hac peregrinatione ploraueris: uidelicet ut in die mortis tue beata inueniaris, si te ipsam in hoc mundo ploraueris. Cognosce te peregrinam esse in hoc mundo, quia non est hic patria tua, sed in celo: non habes hic ciuitatem manentem; quia Deus promisit tibi in celo Ierusalem celestem, ad quam Dauid propheta peruenire desiderabat, cum dicebat: Letatus sum in his que dicta sunt mihi, In domum Domini ibimus . Tali etiam desiderio ardebat  Christi seruus, qui dicebat: Cupio dissolui, et esse cum Christo . Ille etiam ad celum peruenire cupiebat, qui dicebat: Heu mihi, quia incolatus meus prolongatus est, habitaui cum habitantibus Cedar . Quando hec dicebat, de uanitatibus huius mundi non ridebat, sed de hac peregrinatione lugebat.

153. Igitur, honesta uirgo, gaudium tuum semper sit in celo. Tui cordis letitia semper sit modesta et tranquilla, iuxta quod Apostolus ait, Gaudete in Domino semper; iterum dico, gaudete : et alio loco dicit, Fructus autem Spiritus est gaudium . Tale gaudium non perturbat mentem fecunditate ridendi, sed subleuat animam  per desiderium perueniendi ad celestem patriam, ubi possit audire: Intra in gaudium Domini tui . Facies hominis est speculum cordis. Per risum potest homo cognoscere cor sanctimonialis femine. Risus et ioci inutiles conscientiam uanam ostendunt sanctimonialis femine: plerumque quale sit cor femine sanctimonialis, demonstrat risus et iocus turpis. Non enim illa imprudenter rideret, si cor castum haberet: nunquam rideret lasciue, si lasciuiam non haberet in mente. Sic enim ait Dominus: Ex abundantia cordis os loquitur . Ergo ex abundantia uanissimi pectoris 883 ridet facies uirginis. In mente femine si uanitas non esset, de uanitate nunquam rideret. Mens casta plus gaudet in luctu quam risu. Certe  si sanctimonialis femina haberet in mente ueram castitatem, plus amaret lacrymas, quam letitiam temporalem. Si ad memoriam reduceret suas negligentias, et inferni penas, plus diligeret lacrymas quam risus. Ubi risus et iocus abundat, ibi perfecta caritas non regnat. Si sanctimonialis perfecte Christum diligeret, non rideret, sed cum desiderio illius indesinenter ploraret: quia qui perfecte Christum diligit et timet, non ridet, sed amore eius luget. Miror quare illa querit iocos et risus, que ideo uenit ad monasterium, ut pro peccatis suis funderet lacrymas. Miror quare non habet uerecundiam, que in risu exaltat uocem suam. Quam turpe est ei ridere, que in hac peregrinatione debuerat peccata sua plorare! Nos miseri, quare ridemus, qui de  omnibus operibus nostris in conspectu Angelorum, et omnium sanctorum Deo rationem reddituri sumus? Ideo melius est nobis in hac uita lugere peccata nostra, ut a Domino possimus consequi ueniam in futuro. Obsecro igitur te, soror uenerabilis, ut risus et iocos caueas, et pro peccatis tuis indesinenter lacrymas fundas: iocos et risus fuge, et peccata tua incessanter luge. Audi, sponsa Christi, quid sponsus in Canticis canticorum sponse loquitur dicens: Oculi tui sicut piscine in Esebon . Bene oculi sponse sicut piscina dicuntur, quia dum sancta anima de hac peregrinatione plorat, per gratiam Dei a peccatis se lauat. Sic sanctimonialis femina debet sine intermissione lugere, ut se a peccatis suis possit lauare. Igitur, soror carissima, si  in hac uita peccata nostra perfecte plorauerimus, et a uanitatibus huius mundi recesserimus, peccatorum nostrorum ueniam nos obtinere credimus.



LXuI.---De non uagando foras.

154. Honestissima soror, audi quomodo Ieremias propheta nostras iniquitates plorat, dicens: Quomodo obscuratum est aurum, mutatus est color eius optimus? Dispersi sunt lapides sanctuarii in capite omnium platearum . Per aurum intelligimus uitam Religiosorum hominum, que antea erat per gloriam uirtutum clara; nunc uero per turpes operationes est obscura. Color optimus auri significat habitum sanctitatis, qui per bona opera prius erat pretiosus atque optimus; nunc uero per  uitia et secularia opera est mutatus, et uilis atque despectus. uere est mutatus habitus optimus religiosorum uirorum, uidelicet monachorum, canonicorum, et sanctimonialium feminarum, quando amplius componitur, ut placeat in conspectu populi, quam ut placeat in conspectu Dei. uere est mutatus optimus color auri, quando plus aptatur habitus Religiosorum uirorum, ut placeat per uanam gloriam in conspectu hominum, quam ut placeat per humilitatem ante Deum. Certe hodie sunt mutata Religiosorum uirorum optima uestimenta, quando magis ornantur ut placeant in palatio regis, quam in conspectu Creatoris. Sequitur: Dispersi sunt lapides sanctuarii in capite omnium platearum. Lapides sanctuarii designant Religiosos uiros, qui nunquam  debent foris uagari, sed in secreto monasterii ante oculos Dei semper commorari. Sed dispersi sunt hodie lapides sanctuarii in capite omnium platearum, quando Religiosi uiri querendo uana et secularia foris uagantur. In capite omnium platearum lapides sanctuarii sunt dispersi, quando uiri Religiosi plus desiderant in palatio regis uersari, quam intra claustrum monasterii commorari. Dispersi sunt, quando plus desiderant audire superflua uerba diuitum, quam precepta Scripturarum. In capite platearum disperguntur. quando plus letantur in conuiuiis et locutionibus diuitum, quam in paupertate et abstinentia religiosorum fratrum. Serui Dei plus debent diligere legumina in monasterio, quam opulenta conuiuia in seculo. Religiosi uiri plus debent  amare olera inter suos fratres, quam multitudinem ciborum inter diuites. uiri Religiosi amplius debent gaudere in mensa pauperum fratrum, quam in mensa regum. Quare? Quia, sicut ait Augustinus, melius est minus egere, quam plus habere. 884 Melius est pro Christo in monasterio paupertatem sustinere, quam in seculo multas diuitias habere,

155. Necesse est igitur ut quisque Religiosus, si saluari desiderat, seculum contemnat, et sese intra monasterii claustra concludat. Debet Religiosus uir conuentus secularium hominum fugere, et societatem seruorum Dei requirere. uiri Religiosi plus debent diligere claustra, quam aulam. Nunc igitur audi que dico, ausculta que moneo. Melius est tibi in claustro sedere, quam plateas ciuitatis circuire:  plus dilige in monasterio consistere, quam ciuitates uidere Melius est quiescere intra parietes monasterii, quam apparere in conspectu populi. Si te incluseris in claustro, amaberis a Christo. Quod bene in Canticis canticorum sponsus insinuat, cum sponse loquitur, dicens: Hortus conclusus, soror mea, hortus conclusus, fons signatus . Unaqueque sancta anima, hortus conclusus esse intelligitur, quia dum uirtutes nutrit, flores gignit, uirtutibus se nutrit, reficit: fructus quos germinat, eosdem custodit. Conclusus enim hortus sancta anima esse dicitur, quia dum amore uite eterne a strepitu seculari se abstrahit; dum uisus hominum fugit, dum bona que agit propter laudes hominum  abscondit; dum se propter Deum, ne ab hominibus uideatur, includit; dum humanas laudes contemnit; ipsa bona comtemnere intentione se circumsepit, ne ad interiora rapienda hostis antiquus irrumpere possit. Fons etiam signatus dicitur, quia dum celestia assidue cogitat, et scientiam Scripturarum semper in uentre memorie congregat, quasi aquas uiuentes sancta mens in se gignere non cessat, ex quibus sitientes proximos reficere ualeat. Igitur, soror carissima, sicut superius dixi tibi, si dum uiuis, te ipsam pro amore Christi intra parietes claustri incluseris, et perfecte preceptis Regule adheseris, post hanc uitam cum eodem Domino nostro Iesu Christo sponso tuo in thalamo letaberis. Amen.



LXuII.---De tentatione.


156. Honestissima soror, audi Iacobum apostolum dicentem: Resistite diabolo et fugiet a uobis . Et beatus Hieronymus dicit: »Nihil eo fortius qui diabolum uincit: et nichil imbecillius, quam ille qui a carne sua superatur.« Sagitte diaboli frigore uigiliarum, et ieiuniorum parcitate sunt exstinguende. Callidus inimicus noster semper exquirit unde nos decipere possit, et non tantum curat iugulare corpora, sed animas, quasi lupus gregem. Diabolus dissipat animas, cum fidelem populum per tentationem necat: tamen diabolus non amplius tentat electos, quam permittat Deus . Quando diabolus seruos Dei tentat, eorum utilitatibus seruit, cum eos per tentationes  suas non decipit, sed erudit. Sepe tentationes quas diabolus commouet ad interitum hominum, Deus conuertit eas ad profectum animarum. Nunquam serui Dei tentationes diaboli sustinere potuissent, si nequitiam eorum pietas Dei non temperaret uel refrenaret. Quamuis diabolus semper cupiat tentare seruos Dei, tamen si a Deo potestatem non accipit, non potest implere quod querit. Unde et omnis uoluntas diaboli semper est iniusta, sed tamen permittente Deo iusta est potestas eius. Diabolus ex semetipso iniuste querit tentare seruos Dei; sed eos qui tentandi sunt tentare non poterit, nisi ei Deus licentiam dederit. Unde et in libris Regum de diabolo scriptum est, quia spiritus Domini malus exagitabat Saul : ubi iuste quasi spiritus Domini  erat: sed cur malus erat? si malus erat, cur Domini erat? Sed in hoc loco comprehensa est duobus uerbis et Dei potestas iusta, et diaboli uoluntas iniusta. Nam spiritus malus erat per malam uoluntatem, et idem spiritus Domini erat per acceptam iustissimam potestatem. Diabolus non est iussor uitiorum, sed solummodo incentor: neque alibi potest fomenta concupiscentie succendere, nisi ubi prius graues delectationes cogitationes uiderit. Sed si a nobis expellimus delectationes praue cogitationis, statim diabolus confusus recedit, et arma tentationis eius franguntur.

157. Sepe diabolus per speciem boni uult decipere seruos Dei, quando se simulat angelum lucis  : sed discretio 885 sanctorum tanta debet esse, ut inter bonum et malum ualeat discernere, ne eos diabolus fraudulenter ualeat decipere. Hec est enim percunctatio Iosue dicentis: Noster es, an aduersariorum?  Propter hoc et Ieremie prophete dicitur: Si pretiosum a uili separaueris, quasi os meum eris . Diabolus in oculis secularium hominum terribilis est, sed in oculis electorum Dei uilis est. Increduli diabolum timent quasi leonem: illi uero qui in fide fortes sunt, diabolum despiciunt quasi uermiculum; et cum eum uiderint, contemnunt. Diabolus est serpens lubricus: sed si capiti eius, hoc est, prime suggestioni non resistitur, totus in intima cordis, dum sentitur, illabitur. uitia diabolicarum tentationum  fragilia sunt: sed si non caueantur, et per usum in consuetudinem transeant, in nouissimis fortiter conualescunt; ita ut nunquam, aut cum difficultate uincantur. Diabolus quando decipere aliquem hominem querit, prius naturam uniuscuiusque hominis intendit, et inde se applicat, unde uidet hominem aptum ad peccandum. Unde beatus Isidorus: »Amplius tentat diabolus hominem ex parte illa qua eum uidet per excrescentem humorem facile inclinari ad uitia; ut secundum humoris conspersionem adhibeat et tentationem: sicut ille qui aquam deducit, non eam per aliam partem mittit, nisi ubi eam melius currere cognoscit.« In tota uita diabolus cupit hominem decipere, sed amplius in fine. Et hoc est quod in principio serpenti  dictum est: Tu insidiaberis calcaneo eius . Tunc diabolus calcaneo hominis insidiatur, quando eum in fine uite decipere conatur; quia nimirum diabolus hominem quem spatio uite non decepit, in fine decipere disponit. Proinde, quamuis homo sit iustus, nunquam tamen ita sibi fidat, ut sit in hac uita securus: sed semper humilis caueat, semperque ne in fine decipiatur, sollicitus pertimescat.

158. Igitur, soror mihi in Christo dilecta, necesse est ut deprecemur Deum omnipotentem, ne permittat nos tentari supra id quod possumus sustinere: quia semper Deus uires diaboli restringit, ne tantum noceat, quantum nocere cupit. Unde in Canticis canticorum Spiritus sanctus diabolum increpat,  dicens: Surge, aquilo; et ueni, auster, perfla hortum meum, et fluant aromata illius . Per aquilonem, qui in frigore constringit et torpentes facit, quid aliud nisi immundus spiritus designatur, qui dum tentat et possidet omnes reprobos, a bono opere torpere facit? per Austrum uero, scilicet calidum uentum, Spiritus sanctus designatur; qui dum mentes electorum tangit, ab omni torpore relaxat, et feruentes in Dei amore facit. Ergo surgat aquilo, id est malignus spiritus ab Ecclesia, uel ab unaquaque fideli anima discedat: ne amplius tentet quam oportet: ueniatque auster et perflet hortum sponsi, et fluant aromata illius; ut Spiritus sanctus uidelicet adueniens ignem caritatis mentibus infundat,  et a tentatione atque torpore negligentie mentem soluat. Quod dum agit, aromata fluunt, quia adueniente Spiritu sancto, cor quod prius torpuerat, ad bona opera se excitat, et quasi hortus florescit, et post florem fructus redolentes ac reficientes facit, quibus se et proximos suos per bona exempla reficit.

159.  Frater carissime, rogo, ut ostendas mihi quod est remedium aduersus tentationes demonum.  Soror mihi in Christo dilecta hoc est remedium eius qui uitiorum uel demonum tentationibus estuat, ut quanto amplius tentatur, tanto amplius ad orationem currat. Si ergo cogitationes huius seculi male et sordide conturbant cor tuum, et persuadent aliquid illicitum perpetrare, per orationes puras et uigilias sanctas depellantur  ab anima. Assidue cum omni douotione assiste in conspectu Domini in tempore orationis tue, ut imminentem tentationem diaboli facilius possis euadere. Cognosce, uenerabilis soror, quia non solum debemus pugnare contra diaboli tentationem, sed etiam contra uitia carnis. Quare? Quia caro concupiscit aduersus spiritum, spiritus autem aduersus carnem. Ideo tam perseueranter debemus orare, quousque possimus per gratiam Dei suggestiones carnalium desideriorum atque 886 tentationes demonum uincere. Frequens oratio exstinguit impugnationem uitiorum. Oratio continua superat tela diaboli. Oratio est prima uirtus aduersus tentationum incursus. Igitur, soror carissima, sicut iam dixi tibi, per orationes uinces tentationes  diabolicas. Sed si adhuc sentis molestias carnis, si tangeris stimulis carnis, si memoria libidinis adhuc titillat animum tuum; si caro tua adhuc te impugnat, si te luxuria tentat, si te libido ad peccandum inuitat: obiice tibi memoriam mortis tue, propone tibi futurum iudicium, reduc ad memoriam futura tormenta, propone tibi eterna supplicia; et etiam propone ante oculos tuos perpetuos ignes inferorum, propone tibi horribiles penas gehenne. Memoria ardoris gehenne exstinguat in te ardorem luxurie. Amen.



LXuIII.---De somniis.

160. Honestissima soror, ea que dicuntur ausculta. Sepe in noctibus demones occurrentes conturbant sensus hominum per uisiones: sepe  etiam aperta impugnatione grassantes corpora hominum uerberant. Diuerso modo fiunt somnia. Quedam somnia eueniunt per saturitatem, siue per exinanitionem; que etiam per experientiam nota sunt: quedam etiam ex proposita cogitatione oriuntur; nam sepe que in die cogitamus, in nocte recognoscimus: multa somnia eueniunt ex illusione immundorum spirituum, Salomone attestante, qui ait: Multos errare fecerunt somnia, et exciderunt sperantes in illis : quedam autem uisiones iusto eueniunt modo, id est super reuelationis mysterio, sicut in ueteri Testamento legitur de Ioseph filio Iacob, qui per somnium fratribus dicitur preferendus ; uel sicut legitur in  Euangelio de Ioseph sponso Marie, qui per somnium est admonitus ut fugeret cum puero in Egyptum . Nonnunquam accidunt permixte etiam uisiones, id est cogitationes simul et illusiones, atque item cogitationes simul et reuelationes, Daniel dicente: Qui reuelat mysteria, ostendit tibi que uentura sunt .

161. Quamuis autem quedam uera somnia sunt, tamen facile non debemus eis credere, quia e diuersis imaginationibus nascuntur, et unde ueniant perfecte non cognoscimus. Igitur somniis facile non debemus fidem adhibere; ne forte Satan in angelum lucis se transformans, aliquem hominem incautum decipiat. Aliquando demones quosdam curiosos et somnia obseruantes ita deceptoria arte decipiunt, ut  quedam somnia non aliter eueniant quam ipsi dicunt: et ideo aliquando uera pronuntiant, ut in multis fallant. Sed quamuis ita somnia eueniant sicut pronuntiant demones, tamen credenda non sunt; ne ex illusione procedant, secundum testimonium Scripture dicentis: Si dixerint uobis, et ita euenerit, non credatis . Somnia similia sunt auguriis, et qui ea obseruant, augurari noscuntur. Ergo somniis fides non est adhibenda, quamuis uideantur esse uera. Qui in somniis uel auguriis spem suam ponit, non confidit in Deo: et talis est qualis ille qui uentum sequitur, aut umbram apprehendere nititur. Auguria mendacia, et somnia deceptoria, utraque uana sunt. Non debemus credere somniis, ne forte decipiamur in illis. Spes nostra  in Deo semper sit firma, et de somniis nulla nobis sit cura. Dignum ualde est ut in Deo ponamus spem nostram, et in somniis nullam habeamus fiduciam. Ideo, soror carissima, te moneo, ut mens tua non sit in somniis uel auguriis intenta, sed in Deo omnipotenti sit firma. Si enim auguria uel somnia obseruaueris, cito decipieris. In omni uita tua contemne auguria et somnia, et pone spem tuam perfecte in Dei prouidentia; et in hac uita et in futura uenient tibi prospera. Amen.



LXIX.---De breuitate uite.

162. Soror carissima, audi uerba Salomonis: Quodcunque potest manus tua facere, instanter operare; quia nec opus, nec ratio, nec scientia, nec sapientia  erunt apud inferos, quo tu properas . Tantum enim in hac presenti uita est licitum operari bonum. In futura namque 887 uita iam non exspectatur operatio, sed honorum operum retributio. uita ista breuis est et caduca. Unde beatus Isidorus: »Qui longitudinem presentis uite non de suo spatio, sed de eius fine considerat, quam sit breuis et misera, satis utiliter pensat.« Igitur, soror dilecta mihi in Christo, si ueram uitam queris, ad eam uitam tende, que est uera, pro qua es christiana, id est ad uitam eternam. Aeterna uita est uitalis, ista est mortalis. Ideo debes in carne mori mundo, ne moriaris in anima Christo. Tunc quisque uiuere creditur, si secundum seculum moriens, in solo Deo uiuit, in quo  uiuere promisit. De mora uite huius tedium patitur iustus, eo quod ad desideratam patriam tarde perueniat. uenturi exitus ignorantia hominibus est incerta: et dum quisque mori non arbitratur, confestim moritur. Unde festinet unusquisque emendare malum quod fecit, ne in iniquitatibus moriatur, et simul finiatur uita cum culpa. Diabolus quos uiuentes accendit ad uitia, morientes subito nititur pertrahere ad tormenta. Quamuis homo in hac uita iustus sit, tamen cum de corpore isto egreditur, pertimescit ne supplicio dignus sit. Tranquilla uocatio commendat finem iustorum hominum, ut ex eo intelligantur sanctorum Angelorum habere consortium, ex quo sine graui uexatione de hoc mortali corpore egrediuntur. iehsu Christus Filius Dei  cum magno honore recipit seruos suos ab hac uita recedentes in eterna beatitudine. Unde sponsa in Canticis canticorum loquitur dicens: Dilectus meus descendit in hortum suum ad areolam aromatum . Descendit, quia Ecclesiam uisitans ad eos maiori gratia uenit, quos sanctis operibus et exemplis uirtutum, odorem bone fame proximis suis emittere cognoscit. In hortis pascitur, quando in uirtutibus animarum delectatur. Lilia colligit, quando electos suos ab hac uita succidit, et ad gaudia eterne uite eos transire facit. De talibus dicitur: Pretiosa in conspectu Domini mors sanctorum eius . Tela consumitur filis, et uita hominis expenditur diebus singulis. In die mortis anime electorum nimio terrentur metu, incerte  utrum ad premium, an ad supplicia transeant. Quidam autem electi in fine suo purgantur a leuibus peccatis: quidam uero in ipsa mortis sue hora hilarescunt et gaudent ex contemplatione eternorum bonorum.

163. Ideo uoluit omnipotens Deus diem mortis nostre nobis esse incognitum, ut semper ignoretur, semper esse proximus credatur; et tanto quis sollicitus sit in bono opere, quanto incertior est de sua euocatione. Demones suscipiunt animas malorum hominum in die mortis eorum, ut ipsi sint tortores in penis, qui fuerunt suasores in uitiis. Tunc maligni spiritus opera sua requirunt, quando anima de corpore egreditur: et nunc mala que suaserunt replicant, ut eam secum ad tormenta pertrahant. Iniquus post mortem ducitur cruciandus: iustus uero post  laborem quiescit securus. Sicut enim electos beatitudo letificat, ita credi necesse est quod a die exitus sui ignis peccatores exurat. Soror mihi in Christo dilecta, ideo in auribus tuis hec expono, ut cognoscas quia necesse est nos terrena semper despicere, et diem mortis nostre semper in mente habere. Audi etiam quid Iacobus apostolus dicat: Que est uita nostra, nisi uapor ad modicum parens?  Iterum Salomon ait: Ne glorieris in crastinum, ignoras enim quid superuentura pariat dies . Sollicite ergo, soror uenerabilis, debes uiuere, et terminum uite tue considerare quotidie, ut huius seculi blandimenta possis despicere, et celestia bona acquirere. In omnibus  operibus tuis considera nouissima tua, et in eternum non peccabis . Quia si ea semper consideraueris, nunquam, aut raro peccabis. Hac de causa te moneo, soror, ut in rebus uanis huius mundi non leteris, quia sine dubio morieris. Nec habeas spem in rebus temporalibus, quia per nullam sortem poteris effugere mortem. Caro misera cur in terrenis letatur, que ad manducandum uermibus preparatur? Honestissima soror, ideo hoc dixi, ut nunquam obliuiscaris ordinem tue conditionis. Memento quia cinis es, et in cinerem reuerteris. Puluis es, et in puluerem ibis . Sic enim ait Dominus primo homini. Reduc etiam ad memoriam ea que Iob de se locutus 888 est dicens; Quasi putredo consumendus sum, et quasi uestimentum  quod comeditur a tinea . Memoriam tue mortis tibi obiice, diem exitus tui tibi propone, dies mortis tue semper sit in memoria tua, et recordatione illius perfecte caueas peccata et uitia. Amen.



LXX.---De morte.

164. Soror uenerabilis, rogo ut audias uerba cuiusdam Sapientis, O mors, quam amara est memoria tua homini pacem habenti in substantiis suis! et iterum, O mors, bonum est iudicium tuum homini indigenti, et qui minoratur diuitiis et uiribus . Huic simile est quod ait beatus Isidorus: »O mors, quam dulcis es miseris, quam suauis es amare uiuentibus, quam iucunda es tristibus atque lugentibus!« Mors ponit finem omnibus malis in hac uita. Dat terminum malis in hoc seculo,  adimit omnem calamitatem. Mors prebet terminum hominibus in tribulationibus in hoc mundo; sed heu! exspectata mors tarde uenit. Igitur, soror carissima, melius est bene mori, quam male uiuere: melius est non esse, quam esse infeliciter.

165.  Frater dilecte, rogo te, ut dicas si debemus mortuos lugere, aut pro amicis mortuis planctum facere.  Soror dilecta, ad hoc beatus Isidorus respondeat tibi: »Quamuis,« inquit, »pietas pro defunctis fidelibus plorare iubeat; fides tamen pro eis lugere uetat.« Pro fidelibus igitur defunctis non debemus plorare, sed Deo gratias agere, quia eos de miseria huius seculi dignatus est liberare, et eos ad loca refrigerii, lucis ac pacis, sicut credimus, fecit transire. Defunctos fideles  lugere non debemus, quos ad requiem migrasse non dubitamus. Honesta uirgo, audi que dico. Illi homines sunt in morte plorandi, quos demones cum ignominia rapiunt; non illi quos Angeli cum honore suscipiunt: uel, illi sunt lugendi quos demones pertrahunt ad penas inferni; non autem illi quos Angeli perducunt ad gaudia paradisi. Aut, illi sunt plorandi, qui post mortem a demonibus sepeliuntur in inferno; non illi qui ab Angelis collocantur in celo: illi sunt plorandi, qui male moriuntur, non illi qui bene finiunt: illi sunt flendi, qui mala morte preoccupantur; et non illi qui pretiosa morte honorantur. Christi uirgo, audi que dico. Quando mortuos qui bene moriuntur, lugeo, mihi noceo, et illis non proficio: quando mortuos ploro, et illis non  prodest, et mihi obest. Illi ergo mortuos suos carnaliter lugeant, qui resurrectionem negant, aut qui post mortem non credunt resurrectionem. Igitur, soror carissima, nos qui mortuos nostros credimus cum Christo regnare, non debemus pro eis plorare, sed orare: non debemus mortuos carnaliter lugere, sed pro eis Domino preces fundere, ut eos dignetur de penis eripere.



LXXI.---De iudicio.

166. Duplex est iudicium diuinum: unum, quo in hac uita iudicantur homines; alterum, quo in futura iudicabuntur. Propterea quidam hic iudicantur per infirmitates et paupertates, et per uarias tribulationes huius seculi, ne in futuro iudicentur?   Ideo quibusdam ad purgationem proficit temporalis pena: quorumdam uero hic inchoatur damnatio, et illic paratur perfecta perditio. Quidam iudicantur in hoc seculo per tribulationem: quidam uero in futuro iudicabuntur per ignem. Ad examen districti Iudicis, nec iustitia secura erit. Inde est quod de Domino loquitur Iob: Innocentem et impium ipse consumit . Consumitur quippe a Deo innocens, quando ipsa innocentia liquidius requisita, et diuine innocentie comparata, nichil efficitur. Consumitur etiam a Deo impius, quando subtilitate diuini examinis impietas illius requiritur, et de recto damnatur. Christus in iudicio pro diuersitate meritorum mitis ac suauis apparebit electis: reprobis uero apparebit terribilis. In  die iudicii qualem unusquisque habuit conscientiam, talem iudicem habebit; ut Christo in sua tranquillitate manente, illis solis terribilis appareat, quos mala conscientia accusat. Soror carissima, audi beatum Isidorum: »Nullus homo est sine peccato, nec 889 quisquam securus esse potest de Dei iudicio; cum etiam de otiosis uerbis reddenda sit ratio .« Heu nobis miseris peccatoribus! heu nobis indignis! quid in illa die dicturi sumus, qui non solum otiosis uerbis, sed et factis quotidie peccamus, et a malis actibus nunquam cessamus? Si in iudicio omnipotentis Dei iustus securus non erit, quid de nobis peccatoribus erit? Si ad examen districti Iudicis, nec iustitia iusti hominis erit secura; nos miseri quid faciemus  in die illa, qui quotidie multiplicamus peccata nostra? si in die iudicii uix saluabitur iustus, nos qui innumerabilia peccata fecimus, in die illa ubi apparebimus?  Nullus homo sine timore poterit esse in die illa, quando celi mouendi sunt et terra, et omnia elementa calore sunt soluenda; de qua etiam dicitur: Dies illa, dies tribulationis, dies miserie et uindicte, dies nubis et caliginis, dies tube et clangoris; tribulabitur in ea fortis .

167.---Heu, frater mi, quid in illa die dicturi sumus, quando ille districtus Iudex aduenerit? Dum enim aduentum illius memorasti, me plorare fecisti: tu memorando terribilem diem iudicii, ad lacrymas  me cegisti.---Soror mihi in Christo dilecta, bene fecisti, si cum timore districti Iudicis fleuisti; quia antequam appareat dies iudicii, oportet nos preuenire ante faciem eius in confessione, et lacrymas nostras in conspectu eius ponere. In hac uita est tempus acceptabile, et dies salutis. Unde dicitur: Querite Dominum dum inueniri potest, inuocate eum dum prope est . In hac uita non uidetur iudex, et est prope: in futura uita uidebitur, et erit longe. Igitur, soror carissima, necesse est ut queramus Dominum in toto corde, et tota mente in hac presenti uita, si eum inuenire querimus in futura. Si eum in hac uita cum omni deuotione quesierimus, et a malis operibus recesserimus, in die iudicii misericordiam ab eo consequemur, quia  benignus et misericors est. De illo namque scriptum est: Suauis Dominus uniuersis, et miserationes eius super omnia opera eius . Igitur, soror carissima, deprecemur ipsum terribilem ac iustissimum Iudicem cum lacrymis et omni deuotione, ut in die iudicii non reddat nobis secundum iniquitates nostras, sed secundum misericordias suas, et ut non permittat nos cum impiis audire illam terribilem sententiam, Ite, maledicti, in ignem eternum: sed ut nos faciat cum electis suis audire, uenite, benedicti Patris mei, percipite regnum quod uobis paratum est ab origine mundi .



LXXII.---Epilogus.

 168. Soror carissima, iam per gratiam Dei nauim locutionis ad portum dirigo: sed tamen iterum ad te reuertor loquendo. Tu enim rogasti, ut uerba sancte admonitionis scriberem tibi. Ego uero si non ut debui, tamen per gratiam Dei, ut potui, ex dictis sanctorum Patrum ad tuam commonitionem sententias collegi, quas tue Dilectioni in hoc libro representaui. Ecce igitur, soror mihi in Christo dilecta, habes bone uite monita. Datum est tibi consilium bene uiuendi, et etiam norma. Nulla iam ignorantia a peccato te excusat. Non es iam nescia bone uite. Non enim imprudens aut ignara bene uiuendi iam poteris dicere: Per ignorantiam peccaui. Quare? Quia iam lex posita est tibi quam debes sequi: iam ostensa sunt tibi precepta bene uiuendi: iam demonstratum  est tibi qualiter in domo Dei debeas conuersari: qualis debeas esse, iam ostensum est tibi. Iam habes cognitionem mandatorum: iam scis quid sit recte uiuere. uide ergo ne ultra offendas, uide ne deinceps bonum quod nosti, dissimules. Bonum legis male uiuendo contemnis. Si bona que legis, male uiuendo contempseris, in conspectu Dei nimis eris culpabilis. Quare? Quia melius est uiam salutis non cognoscere, quam post 890 cognitionem retro ire. Ergo acceptum donum scientie mente et opere retine: imple opere quod didicisti preceptione. Soror uenerabilis, iterum iterumque precipio tibi, ut summo studio custodias monita huius libri.



LXXIII.---Sororis pro se intercessionem apud Deum rogat.


169. Te deprecor, soror carissima in Christo, ut non pigeat audire ea que tibi uolo dicere cum magno desiderio: quia in Christo te multum diligo, ideo tibi conscientiam ostendo meam. Sed dum tibi peccata mea manifesto, ne forte aures tuas polluam timeo. Te tamen rogo, dilecta soror in Christo, ut des ueniam mihi peccatori indigno. Ego miser et peccator a primis fere annis contaminaui uitam meam: semper noua peccata ueteribus coniunxi; semper peccata peccatis addidi; peccare nunquam desii: bonum quod debueram facere, non feci; malum  quod non debueram facere, feci. Ego miser non sum dignus uidere altitudinem celi pre multitudine iniquitatis mee, quoniam irritaui iram omnipotentis Dei aduersum me, et innumerabilia mala coram eo cogitaui, dixi, et feci ab infantia mea usque in presentem diem. Ego infelix peccaui in infantia, peccaui in pueritia, in adolescentia, in iuuentute; sed etiam, quod est grauius et periculosius, peccaui in senectute. Cecidi miser in cenum flagitiorum. Ego reus cecidi in foueam peccatorum. Ego culpabilis cecidi in puteum iniquitatis. Ego infelix cecidi in profundum malorum: descendi miser in uolutabrum uitiorum. Heu, miser! heu, infelix! cecidi, et per me non ualeo surgere. Te ergo deprecor, soror in Christo amabilis, ut tu me subleues manu tue  orationis. Manum tue orationis mihi porrige, et me de profundo uitiorum extrahe. Tue intercessionis manum intende, et me de fouea iniquitatis eripe. Soror carissima, certus sum quod si tu pactum quod cum Christo pepigisti, seruaueris; et tibi dabitur corona in eterna gaudia, et mihi peccatori dabitur uenia in hac uita. Si tu ea que Christo uouisti, deuota mente impleueris; et mihi indigno ueniam obtinebis, et tu cum sanctis uirginibus in celesti thalamo letaberis.

170. Honesta uirgo, certus sum, nec dubito quod tua uirginalis oratio poterit obtinere ueniam peccatorum meorum mihi indigno. Soror uenerabilis, si tu in seruitio Dei, sicut pollicita es, perseueraueris:  et mihi peccatori indulgentiam consequeris, et tu inter choros uirginum in perpetuum exaltaberis. Honesta uirgo, rogo ut intenta mente audias que dico. Tu es soror mea deuotissima in Christo, per cuius intercessionem mundari a peccatorum meorum sordibus non dubito. Si tu, honorabilis uirgo, accepta es uirgo Deo, et si tu cum Iesu Christo sponso tuo casto cubili cubueris, pro salute mea quidquid ab eo petieris impetrabis. Si tu, soror, castis amplexibus Christum amplexata fueris, profecto mihi peccatori ueniam obtinere poteris. Si tu amplexibus Christi fragrantissimo odore uirginitatis adheseris, mihi indigno indulgentiam obtinebis. Si Iesum Christum sponsum celestem super omnia amaueris, et in eius dulcissimo amore requieueris, delictorum meorum  absolutionem acquirere poteris. iehsu Christus sponsus tuus non te contristabit; sed quodcunque petieris dabit tibi, qui te sue copule sociauit: multum enim te diligit, qui suo sanguine te redemit. Igitur amor tuus in Christo, erit peccatorum meorum remissio. Spem remissionis habeo, si tu, carissima soror, quam multum diligo, intraueris cum Christo ad nuptias in celestem thalamum. Tu, soror uenerabilis, in die districti ac tremendi iudicii Dei, solatium meum eris, ubi sum redditurus rationem de culpis et negligentiis meis. Meritum enim tue sancte uirginitatis minuet penam mee iniquitatis. Amen.



[uARII RHYTHMI]



ADMONITIO IN SEQUENTES uERSUS ET RHYTHMOS.


891 Berengarius scholasticus in Apologia pro Abelardo contra S. Bernardum auctor est, Bernardum ipsum »a primis fere adolescentie rudimentis cantiunculas mimicas«  »et urbanos modulos fictitasse, et rhythmico certamine« cum fratribus contendisse. Non tamen existimem, sequentes uersus et rhythmos Bernardo esse tribuendos. Quippe Cistercienses nichil admittebant, quod metricis legibus cercetur. Unde Bernardus in componendo sancti uictoris officio leges non tantum metri, sed etiam rhythmi omnino neglexit. Non ergo eius esse putem Carmen pareneticum ad Rainaldum, quod Petrus Possinus Societatis Iesu ex Bibliotheca Chigiana Rome uulgauit anno 1663; neque rhythmum sequentem, a Carolo de uisch monacho Dunensi editum. Nec quidquam certius habemus de Iubilo rhythmico de nomine Iesu, iam pridem Bernardo adscripto: qui in quodam codice uallis-Cernaii Ordinis Cisterciensis inscribitur, »Meditatio cuiusdam sancte uirginis de amore Christi.« Sunt qui hymnum »Aue, Maris stella« eidem sancto Doctori tribuunt. uerum hunc antiquioris esse auctoris patet tum ex uetustiori codice nostro Germanensi, tum ex Breuiario Casinensi, quod modo in domo institutionis Patrum Oratorii Parisiis asseruatur, scripto tempore Oderisii abbatis eo nomine primi, qui anno 1105 uiuere desiit: quibus in libris hymnus iste habetur.





CARMEN PARAENETICUM AD RAINALDUM. *



    892 Chartula nostra tibi portat, Rainalde, salutes;
Plura uidebis ibi, si non hec dona refutes.
Dulcia sunt anime solatia que tibi mando:
Sed prosunt minime, nisi serues hec operando.
Quod mea uerba monent tu noli tradere uento;
Cordis in aure sonent, et sic retinere memento:
Ut tibi grande bonum nostri monitus operentur
Perque Dei donum tibi celica regna parentur.
Menti sincere possunt hec uerba placere.
Hec iter ostendunt, hortantur, non reprehendun.

   uox diuina sonat, quod nemo spem sibi ponat
In rebus mundi, que causam dant pereundi.
Quisquis amat Christum, mundum non diligit istum:
Sed quasi fetores spernens illius amores,
Aestimat obscenum quod mundus credit amenum;
 Et sibi uilescit totum quod in orbe nitescit
uitat terrenum decus ut mortale uenenum,
Abiectoque foris ceno carnalis amoris,
Ad regnum celi suspirat mente fideli,
Iamque fide plena paradisi sperat amena.

   Tu quoque, frater, ita carnis contagia uita,
Ut placeas Christo dum mundo uiuis in isto.
Que cito labuntur, magnoque labore petuntur,
Non tibi sint cure res ad nichilum rediture:
Nec modo leteris, quia forsan cras morieris;
Per nullam sortem poteris depellere mortem.
Cur caro letatur, que uermibus esca paratur?
Nunc locus est flendi, locus est peccata luendi.
Postea gaudebit qui nunc sua crimina flebit:
Iam iam letetur quia gaudia summa meretur.
Gaudia stultorum cumulant augmenta malorum.
 Talia prudentes fugiunt, ea despicientes.

   Cur cito non spernis que pretereuntia cernis?
Nonne uides mundum nimis infirmum et moribundum
Sub gladio dire mortis languendo perire?
Mors resecat, mors ecce necat quod carne creatur,
Magnificos premit et modicos: cunctis dominatur,
Tam ducibus quam principibus communis habetur;
Nobilium tenet imperium, nullum reueretur.
Mors iuuenes rapit atque senes, nulli miseretur.
Illa fremit, genus omne tremit quod in orbe mouetur,
Illa ferit, caro tota perit: dum sub pede mortis
Conteritur, non eripitur uir robore fortis.
Cur igitur qui sic moritur uult magnificari?
Cur nimias sibi diuitias uult ille parari?
Instabiles sumus et fragiles multisque ruinis
 Atterimur: sic iam trahimur sub tempore finis.
Pretereunt et non redeunt mortalia queque.
Nec spatio manet in dubio: sed nocte dieque
uita breuis, uelut umbra leuis sic annichilatur;
Sic uadit subitoque cadit dum stare putatur.
Quis redimit dum mors perimit? quis federat usquam?
Nec pretium, nec seruitium mors accipit unquam.
Sed quid plura loquor? nulli mors improba parcit:
Non euadit inops nec qui marsupia farcit.
Non igitur cesses ea que bona sunt operari:
Nam mors non cessat tibi nocte dieque minari

   Amplius in rebus noli sperare caducis:
Sed cupiat tua mens eterne gaudia lucis.
Fallitur insipiens uite presentis amore:
Sed sapiens noscit quanto sit plena dolore,
 Quidquid formosum mundus gerit et pretiosum,
Floris habet morem cui dat natura colorem,
Mox ut siccatur totus color annichilatur:
Postea nec florem monstrat, nec spirat odorem.
Regia maiestas, omnis terrena potestas,
Prosperitas rerum, series longeua dierum,
Transiet absque mora, mortis dum uenerit hora
Horam nescimus mortis, mortem bene scimus.
Nescit fama mori, mors nulla paratur honori.

   Audi quid sit honor: sed non tibi scribere conor;
Nosti quippe satis, quia nil habet utilitatis.
Predia terrarum, possessio diuitiarum,
Fabrica murorum, grandis structura domorum,
Gratia mensarum cum deliciis epularum,
Insignesque thori, cuppe scyphique decori,
 Resplendens uestis que moribus obstat honestis
Grex armentorum, spatiosus cultus agrorum,
Fertile uinetum diuersa uite repletum,
Gloria natorum, dilectio dulcis et horum,
Cuncta relinquentur, nec post hec inuenientur.
Quod breuiter durat quis prudens querere curat?
Non metuens hominem faciet mors aspera finem
Rebus mundanis mendacibus, et malesanis.

   Causa grauis scelerum cessabit amor mulierum;
Colloquium quarum nil est nisi uirus amarum,
Prebens sub mellis dulcedine pocula fellis.
Nam decor illarum laqueus fallax animarum.
Cum uerbis blandis, fallacibus atque nefandis
Illaqueat stultos et fert ad tartara multos.
Tempora transibunt et gaudia uana peribunt,
 Et parient fructum tristem per secula luctum,

   Omnibus hoc dico, ne se subdant inimico;
Ne supplantetur qui captus in his retinetur.
Noli confundi misera dulcedine mundi;
Nam sua dulcedo dilabitur ordine fedo,
Que tepidas mentes et mollia queque sequentes
Fallit, mulcendo carnem blandeque fouendo:
893 Postea finitur nec dulcis iam reperitur.
Sed fit amara nimis, non equans ultima primis,
Et grauiter pungit miseros quos primitus ungit.
Nam sic illusos et semper mollibus usos
Damnatos digne post mortem torquet in igne,
Atque uoluptatem conuertit in anxietatem,
Et fit flamma furens illos sine fine perurens.
Talia lucra ferent studiis qui talibus herent.

    Sed qui saluari uult perpetuoque beari,
Christo deuotum studeat se tradere totum
Sedibus in letis eterne dona quietis
Eius inherendo preceptis, et faciendo
Quod Scripturarum monstrant documenta sacrarum,
Accipiet uere qui uult hec iussa tenere,
Que cunctis dantur qui corde Deo famulantur.
Hic est seruorum requies et uita suorum.
Gaudia que prestat, tribulatio nulla molestat,
Gloria solemnis manet illis, paxque perennis.
Semper honoratos, semper facit esse beatos,
Quos recipit secum, quod quamuis iudicet equum,
Plura tamen dantur sanctis quam promereantur.

   Omnia dat gratis diuine fons pietatis,
 Proque labore breui confert dona perpetis eui.
His qui saluantur sic premia multa parantur,
Sic mala multa malis mors preparat exitialis.
Isti gaudebuut, illi sine fine dolebunt.
Nemo potest fari, nec cernere, nec meditari
Gaudia iustorum, sed nec tormenta malorum:
Quam male fraudatur qui stulte ludificatur,
Qui propter florem mundi uanumque decorem,
Qui prius apparet quasi ros, et protinus aret,
uadit in infernum perdens diadema supernum,
Quod Dominus donat cunctis quos ipse coronat!

   Errat homo uere qui cum bona possit habere.
Sponte subit penas infernalesque catenas.
Huius amor mundi putei parat ima profundi:
Protinus exstinctus moritur qui mittitur intus,
 Semper ad ima cadit, semper mors obuia uadit,
Nec uenit ad metas mortis uenerabilis etas.
Nescia finiri, semperque uidetur oriri
Semper uexando, semper gemitus renouando,
Ingerit ardores infinitosque dolores,
Sunt ibi serpentes flammas ex ore uomentes,
Deformes, nigri, sed non ad uerbera pigri:
Nunquam laxantur, sed semper ad hec renouantur,
Et male feruentes sunt ad tormenta recentes,
Semper tristati, semperque ferire parati,
Semper inardescunt, non cessant, nec requiescunt.
Sic exercentur, nec parcunt, nec miserentur.
Quam male damnatur, quam fortiter excruciatur,
Qui fert tantorum feritatem suppliciorum!

   Quid tibi thesauri, quid aceruus proderit auri
 Cum peccatores mittentur ad inferiores
Inferni latebras, ignem, pariterque tenebras
Semper passuri, nec ab his unquam redituri?
Est flens et tristis qui penis traditur istis;
Mallet preterite quod in omni tempore uite
Pauper uixisset, quam diuitias habuisset.
Stat male securus qui protinus est ruiturus,
Nec bene letatur cui pena dolorque paratur.
Non igitur cures gazas acquirere plures,
Gazas fallaces, incertas atque fugaces,
Qua magis optantur cum plenius accumulantur,
Nec satiant mentes semper maiora petentes.
Diuitie tales sunt omnibus exitiales.
Nam sibi credentes faciunt miseros et egentes,
Post carnis uitam per blanditias nutritam:
 Expertesque boni traduntur perditioni.

   Nemo tamen credat quod ab ista luce recedat,
Si proprium seruet, uel diuitias coaceruet,
Ignibus arsurus, uel propter opes periturus
Quamuis sit rarum, poterit possessor earum
Iuste saluari, fugiat si nomen auari.
uiuat prudenter, gazas habeat sapienter:
Non abscondendo, sed egenis distribuendo.
Sed satis est notum quod plus dimittere totum
894 Prodest, quam temere que sunt incerta tenere.
Tutius est uere morsum fugiendo cauere,
Quam prope serpentes procumbere uirus habentes.

   Si nunc de mundo est horror, tibi consilium do,
Quatenus hoc spreto, te tradas, pectore leto
 Seruitio Christi, cui traditus ipse fuisti.
Hic tibi prebebit regnum quod fine carebit,
Huic si te dederis, celsis opibus potieris,
Tollere quas fures nequeunt, nec rodere mures.
Collige thesaurum qui gemmas uincat et aurum
Quique bonos mores tibi congregat interiores.
Gazas congestas mentis precellit honestas.

   Quam miser est, et erit, qui mundi prospera querit!
Est diues uere qui non ea curat habere.
Qui bonus est, intus fidei munimine cinctus,
Semper honestatis studium tenet et probitatis.
Cum bona quis tractat, tum se uirtutibus aptat,
Si nichil est sordis quod polluat intima cordis,
His delectatur dominus qui cor speculatur.
 Thesaurus talis pretiosus, spiritualis,
Comparat eternam uitam patriamque supernam.
Congregat in celis thesauros quisque fidelis,
Perque bonos mores ad summos tendit honores,
Nec modo uult fieri locuples, nec magnus haberi
Sed semper minimus, semper despectus et imus,
Plus paupertatem cupiens, quam prosperitatem.
Hec ideo tolerat, quia celi gaudia sperat.

   Pauper amabilis et uenerabilis est benedictus;
Diues inutilis et miserabilis est maledictus.
Qui bona negligit et mala diligit, intrat abyssum.
Nulla potentia, nulla pecunia liberat ipsum.
In miserabilis, insatiabilis, illa uorago,
Hic ubi mergitur, horrida cernitur omnis imago.
Hec cruciamina per sua crimina promeruere
 uir miserabilis, Euaque flebilis, et subiere.
Iussa Dei pia, iussa salubria si tenuissent,
uir neque femina, nec sua semina morte perissent.
Sed quia soluere, iussaque spernere non timuerunt,
Mors grauis irruit; hoc merito fuit, et perierunt.
Ianua mortis, lesio fortis, crimen eorum,
Attulit orbi semina morbi totque malorum.
Illa parentes atque sequentes culpa peremit,
Atque piarum deliciarum munus ademit.
Flebile factum dans cruciatum, dansque dolorem,
Ista mereri, perdere ueri Regis amorem,
Tam lacrymosa, tamque perosa sorte perire,
Atque ferorum suppliciorum claustra subire.
Est data seuam causa per Euam perditionis,
 Dum meliores sperat honores uoce draconis,
Hec male credens, nos quoque ledens crimine magno,
Omine tristi subdidit isti secula damno:
Stirps miserorum plena dolorum postea creuit.

   His quoque damnis pluribus annis subdita fleuit.
Tunc Deus omnipotens qui uerbo cuncta creauit,
Sic cecidisse dolens hominem quem semper amauit,
Ipse suum uerbum transmisit ad infima mundi,
Exsulibus miseris aperire uias redeundi.
Filius ergo Dei descendit ab arce superna,
Nunquam descendens a maiestate paterna.
Qui corpus sumens animatum, numine saluo,
Processit natus sacre de uirginis aluo.
uerus homo uerusque Deus, pius et miserato
 Saluator uerus, nostreque salutis amator,
uiuendique uolens nobis ostendere normam,
Se dedit exemplum rectamque per omnia formam.
Insuper et multos uoluit sufferre labores,
Atque dolore suo nostros auferre labores,
Sponte sua moriens mortem moriendo peremit,
Et sic perpetua miseros a morte redemit.
Quod non debebat persoluens, fons pietatis
Succurrit nobis mortali peste grauatis.
Pondera nostra ferens, penitus nos exonerauit,
Et quidquid crimen uetus abstulerat, reparauit.
Nam de morte pia consurgens ut leo fortis,
Restituit uitam, prostrato principe mortis.
Sic Domini pietas mundum non passa perire,
895 Fecit nos miseros ad gaudia prima redire.

    Iam satis audisti, frater, quod gratia Christi
Sic nos saluauit, nostrumque genus renouauit.
Si sapis, hoc credis, nec ab hac ratione recedis.
Sed quid lucratur credens quod non operatur?
Hic male se ledit, male uiuens non bene credit.
Crede, magis magnum facit illa fides sibi damnum,
Quam si nescisset fidei quod dogma fuisset.
Mortem lucratur, que mortua iure uocatur.
Hunc facit ipsa mori sub iudicio grauiori.
Quod loquor est notum retinentibus utile totum.
Frater, id ausculta, uenient tibi commoda multa,
Si retinere uelis, quia sic eris ipse fidelis.
Hanc per uirtutem poteris retinere salutem,
Atque beatus eris si que bona sunt opereris
Ergo uerborum semper memor esto meorum:
 Cura tue mentis semper sit in his documentis.
Si uis saluari, semper studeas imitari
uitam iustorum, fugiens exempla malorum.
Illis iungeris quorum tu facta sequeris.
Elige sanctorum consortia, non reproborum.
O quam ditantur queis celica regna parantur!
Sic exaltantur qui sanctis associantur,
uiuent iucundi qui spernunt gaudia mundi,
Qui carnis misere norunt uitiosa cauere,
Sub pedibus quorum uictus iacet hostis eorum,
His dabitur uere Dominum sine fine tenere,
Angelicosque choros diuina laude sonoros,
Cum quibus ante Deum referunt cum laude tropheum.
 Que tibi nunc dico si serues corde pudico,
Hoc iterum certus uiues sine tempore letus.
Sed miseri flebunt, quia gaudia nulla uidebunt.
Nunquam cum reprobis tribuatur portio nobis
Ad penas ibunt, a te sine fine peribunt.

   Mundus ad hanc partem trahitur per demonis artem.
Talia damna ferent istis qui sordibus herent.
His igitur monitis tactus toties repetitis,
Sensu discreto que sunt nocitura caueto.
Peruigili cura semper meditare futura.
Quam fera, quam fortis ueniet destructio mortis
Que uia pandetur cum spiritus egredietur:
Quid sit facturus, uel quos comites habiturus:
Quam miser infernus, quam nobilis ordo supernus:
 Que mala damnatis, que sint bona parta beatis.
Quantum gaudebunt quos gaudia summa replebunt;
Quos illustrabit, quos semper letificabit
uisio sancta Dei, splendorque sue faciei.
Talia querenti uenient noua gaudia menti.
Cum studio tali dulcedine spirituali
Mens tua pascetur, si iugiter hec meditetur.

   Hoc studium mentes Domino facit esse placentes.
Curas terrenas magno cruciamine plenas
Funditus expellit, uitiorum germina uellit.
Sic eternorum mens tacta timore dolorum,
Deserit errorem, mundique repellit amorem.
Postea summorum flagrescit amore bonorum.
Confert tale bonum Domini mirabile donum.
Nam cum mutatur mala mens, Deus hoc operatur.
 uirtutum munus prestare potest Deus unus,
Qui sic seruorum docet intus corda suorum,
Qui bona sectantur, uel dicunt, uel meditantur.
Sic Dominus mores illos leuat ad meliores,
Quos exsurgentes uidet auxiliumque petentes.
Ergo fide pura Christo te subdere cura,
Auxilio cuius fugies mala temporis huius.
Atria sunt celi uero patefacta fideli.
Semper ibi uiues diuino munere diues,
Si uis sincere Christi precepta tenere:
Christo iunguntur sua qui precepta sequuntur.
Nam decus eternum datur his regnumque supernum,
Gloria celestis paradisi debita festis
Hos faciet letos, et pax eterna quietos.
Iam delectaris qui talia premeditaris:
 Ista libens audis, et ad hec pia gaudia plaudis.
Ne tamen ignores per magnos ista labores
Sanctius acquiri, nec fortuito reperiri.
896 Sed quamuis gratis tribuat Deus ista beatis;
Nemo tamen segnis uite fert dona perennis,
Ni melior factus proprios contempserit actus.
Quem facit his dignum Dominus, uult esse benignum,
Promptum, feruentem, sed non hec uana sequentem.
Ad regnum celi non tendit mente fideli
 Insipiens et hebes: sed tu bene credere debes
Christo dicenti: Rapiunt illud uiolenti.
Scilicet austeri; sed distinguendo seueri:
Mollia spernentes et carni uim facientes:
Semper et intenti Domino parere uolenti.
Res est nota satis, nec habet quidquam nouitatis:
Spiritus inde perit, corpus si dulcia querit.
Et dum uexatur caro, spiritus alleuiatur:
Cumque relaxatur, mortaliter ille grauatur.

   Omne quod ostendo, potes ipse uidere regendo.
Indice Scriptura poteris cognoscere plura.
uitam querenti dat iter sacra lectio menti.
Accipe scriptorum super hec monumenta meorum:
Que tibi monstraui, que dulciter insinuaui,
Non ea corde graui uideas, sed mente suaui.
Quidquid enim scripsi, multum tibi proderit ipsum,
 Si uia uirtutis delectat iterque salutis.
Nam Rex celestis, quem nil latet, est mihi testis,
Nil tibi narraui, nisi quod prodesse putaui.
Nec ratio ueri debet tibi dura uideri:
Namque per angustum tibi dixi currere iustum;
Sic probus ascendit, dum semper ad ardua tendit:
Hunc facies cursum si uis ascendere sursum.

   Fortassis puero tibi frustra mittere quero
Istum sermonem, quia non capis hanc rationem.
Sed Pater immensus perfectos det tibi sensus:
Roboret etatem, tribuat simul et probitatem.
Filius ipse Dei spes nostre progeniei,
Auctor honestatis, fons perpetue bonitatis,
uirtutum flores et honestos det tibi mores.
 Spiritus amborum qui tangit corda suorum,
Et sine uerborum sonitu fit doctor eorum.
Ipse tuam mentem regat, et faciat sapientem,
Recte credentem, monitusque bonos retinentem:
Ut bene uiuendo mandataque sancta sequendo,
Letitiam uere lucis merearis habere.
Que tenebras nescit, nimioque decore nitescit,
Et cuicunque datur, sine fine beatificatur.
Hoc tibi det munus qui regnat Trinus et Unus.
   Amen.





RHYTHMUS DE CONTEMPTU MUNDI. *



    O miranda uanitas! o diuitiarum
Amor lamentabilis! o uirus amarum!
Cur tot uiros inficis, faciendo charum,
Quod pertransit citius quam flamma stuparum?

   Homo miser, cogita; mors omnes compescit,
Quis est ab initio, qui morti non cessit?
Quando moriturus est, omnis homo nescit:
Hic qui uiuit hodie, cras forte putrescit.

   Qui de morte cogitat, miror quod letatur;
Cum sic genus hominum morti deputatur,
Quo post mortem transeat homo, nesciatur.
Unde quidam sapiens ita de se fatur:

    Dum de morte cogito, contristor et ploro,
uerum est quod moriar, et tempus ignoro,
Ultimum quod nescio, cui iungar choro:
Ut cum sanctis merear iungi, Deum oro.

   Cur mundus militat sub uana gloria?
Cuius prosperitas est transitoria:
Tam cito labitur eius potentia,
Quam uasa figuli, que sunt fragilia.

   Plus fide litteris, scriptis in glacie,
Quam mundi miseri uane fallacie:
Fallax in premiis, uirtutis specie,
Qui nunquam habuit tempus fiducie.

    Credendum magis est uiris ueracibus
Quam mundi miseris prosperitatibus:
Falsis in somniis, et uanitatibus,
Falsis in studiis, et uoluptatibus.

   897 Dic, ubi Salomon, olim tam nobilis?
uel ubi Samson est, dux inuincibilis?
uel pulcher Absalon, uultu mirabilis?
uel dulcis Ionathas, multum amabilis?

   Quo Cesar abiit, celsus imperio?
uel Diues splendidus, totus in prandio
Dic, ubi Tullius, clarus eloquio?
uel Aristoteles, summus ingenio?

   Tot clari proceres, tot retro spatia,
Tot ora presulum, tot regna fortia;
Tot mundi principes, tanta potentia,
 In ictu oculi clauduntur omnia.

    Quam breue festum est, hec mundi gloria!
Ut umbra hominis, sunt eius gaudia,
Que semper subtrahunt eterna premia,
Et ducunt homines ad dura deuia.

   O esca uermium! o massa pulueris!
O roris uanitas, cur sic extolleris?
Ignorans penitus, utrum cras uixeris.
Fac bonum omnibus, quamdiu poteris.

   Hec carnis gloria, que magni penditur.
Sacris in Litteris flos feni dicitur:
Ut leue folium, quod uento rapitur,
Sic uita hominis luci subtrahitur.

   Nil tuum dixeris, quod potes perdere;
Quod mundus tribuit, intendit rapere.
Superna cogita, cor sit in ethere:
 Felix qui potuit mundum contemnere,





IDEM BERNARDUS.



    Dic, homo, cur abuteris
Discretionis gratia?
Cur uite uiam deseris,
Et tendis ad supplicia?
Saluti prefers otia,
Et pretiosis uilia.
Nec metu pene flecteris,
Nec spe salutis traheris,
Ut summa queras gaudia.
Dic, homo, cur abuteris
Discretionis gratia?

   Quid ualet mundi gloria,
uide, quam sic amplecteris?
Multa uides indicia
Quod scienter deciperis:
Mundum qui fugit sequeris,
Et cum labente laberis
Sequendo transitoria.
Sic bona permanentia
Sub aure surda preteris.
Dic, homo, cur abuteris
Discretionis gratia?

   Certe, non excusaberis
Dissimulando talia.
Nam si sic subterfugeris,
Post restat conscientia,
Que non tacet latentia:
Et diuina iudicia
Declinare non poteris;
Sed si conuictus fueris,
Patet mortis sententia.
Dic, homo, cur abuteris
Discretionis gratia?

   Non confidas de uenia
Si sero penitueris.
Dies est peremptoria;
Quam nisi tu preueneris
Fructu condigni operis,
Et reatum purgaueris;
 Erit tibi miseria
Absque misericordia,
In eternum cum miseris.
Dic, homo, cur abuteris
Discretionis gratia?

   Ergo, uide, cum ueneris
In Iudicis presentia,
Qui tibi, prout egeris,
Reddet ipse stipendia:
Ne gloriosa patria
Tua te priuent uitia.
Nam si mundus occurreris,
Cum iustis sociaberis
In eterna letitia.
Dic, homo, cur abuteris
Discretionis gratia?

   O Christi longanimitas
Et longa exspectatio!
O mira Christi bonitas,
O quanta miseratio!
O cordis induratio
Et mortis festinatio!
Quid differs? cur non cogitas,
Homo, que uite breuitas?
Cernat hoc meditatio,
Quid nos primo fuerimus.

   O uanitatum uanitas,
Curarum occupatio!
O, cur ambitur dignitas?
Cur opum cumulatio?
Quo tendit congregatio?
Aut quid ualet cupiditas?
Est in sepulcro feditas,
Et extra dealbatio.
Cernat hoc meditatio,
Quid nos primo fuerimus

   O que mortis acerbitas!
Et quanta trepidatio!
Cum iam cogit mortalitas,
 Ut fiat separatio.
Quid prodest delectatio?
Quid festiua iucunditas?
Quid nunc pro uita flagitas?
O sera recordatio!
Cernat hoc meditatio,
Quid nos primo fuerimus.

   O seruitus, quid cogitas,
Apparens in iudicio?
O arguens crudelitas
Hostis, et accusatio!
O dolor et confusio!
O horror, o obscuritas!
O penarum eternitas,
Et ignis conflagratio!
Cernat hoc meditatio,
Quid nos primo fuerimus.

   O homo, cur nos festinas
Ut detur tibi mansio,
Qua felix immortalitas,
Et nulla trepidatio:
Sed perpes exsultatio,
Et sanctorum societas,
Ac permanet felicitas
Et leta Dei uisio?
Cernat hoc meditatio,
Quid nos primo fuerimus.

   Cum sit omnis homo fenum,
Et post fenum fiat cenum,
Utquid, homo, extolleris?
Cerne quid es, et quid eris,
Modo flos es, et uerteris
In fauillam cineris.

   Per etatum incrementa,
Imo magis detrimenta,
Ad non esse traheris.
uelut umbra, cum declinat
uita surgit, et festinat;
Claudit meta funeris.

    Homo dictus es ab humo;
Cito transis, quia fumo
Similis efficeris.
Nunquam in eodem statu
Permanes, dum sub rotatu
Huius uite uolueris.

   O sors grauis! o sors dura!
O lex dira, quam natura
 Promulgauit miseris!
Homo nascens cum merore,
uitam ducis cum labore,
Et cum metu moreris.

   Ergo si scis qualitatem
Tue sortis, uoluptatem
Carnis quare sequeris?
Memento te moriturum,
 Et post mortem id messurum,
Quod hic seminaueris.

   Terram teris, terram geris,
Et in terram reuerteris,
Qui de terra sumeris.
Cerne quid es, et quid eris,
Modo flos es, et uerteris
In fauillam cineris.





IUBILUS RHYTHMICUS, DE NOMINE IESU.



    898 Iesu dulcis memoria,
Dans uera cordi gaudia:
Sed super mel et omnia
Eius dulcis presentia.

   Nil canitur suauius,
Nil auditur iucundius,
Nil cogitatur dulcius,
Quam iehsu Dei Filius.

   iehsu spes penitentibus,
Quam pius es petentibus,
Quam bonus te querentibus!
Sed quid inuenientibus!

   Iesu dulcedo cordium!
Fons uiuis, lumen mentium,
Excedens omne gaudium,
Et omne desiderium.

   Nec lingua ualet dicere,
Nec littera exprimere:
Expertus potest credere,
Quod sit Iesum diligere.

   Iesum queram in lectulo,
Clauso cordis cubiculo:
Priuatim et in publico
Queram amore sedulo
Cum Maria diluculo
Iesum queram in tumulo,
Clamore cordis querulo,
Mente queram, non oculo.

   Tumbam perfundam fletibus,
Locum replens gemitibus;
Iesu prouoluar pedibus,
Strictis herens amplexibus.

   Iesu rex admirabilis;
Et triumphator nobilis,
Dulcedo ineffabilis,
Totus desirabilis.

   Mane nobiscum, Domine,
Et nos illustra lumine,
Pulsa mentis caligine,
Mundum replens dulcedine.

   Quando cor nostrum uisitas,
Tunc lucet ei ueritas,
Mundi uilescit uanitas,
Et intus feruet caritas.

    Amor Iesu dulcissimus
Et uere suauissimus,
Plus millies gratissimus,
Quam dicere sufficimus.

   Hoc probat eius Passio,
Hoc sanguinis effusio,
Per quam nobis redemptio
Datur, et Dei uisio.

   Iesum omnes agnoscite,
Amorem eius poscite;
Iesum ardenter querite,
Querendo inardescite.

   Sic amantem diligite,
Amoris uicem reddite,
In hunc odorem currite,
Et uota uotis reddite.

   Iesu auctor clementie,
Totius spes letitie,
Dulcoris fons et gratie,
uere cordis delicie.

   Iesu mi bone, sentiam,
Amoris tui copiam,
Da mihi per presentiam
Tuam uidere gloriam.

   Cum digne loqui nequeam
De te, tamen ne sileam:
Amor facit ut audeam,
Cum de te solum gaudeam.

   Tua, Iesu, dilectio,
Grata mentis refectio,
Replens sine fastidio,
899 Dans famem desiderio.

   Qui te gustant esuriunt;
Qui bibunt, adhuc sitiunt:
Desiderare nesciunt
Nisi Iesum, quem diligunt.

   Quem tuus amor ebriat,
Nouit quid iehsu sapiat:
Quam felix est, quem satiat!
Non est ultra quod cupiat.

   Iesu, decus angelicum,
In aure dulce canticum,
In ore mel mirificum,
In corde nectar celicum.

    Desidero te millies,
Mi Iesu; quando uenies?
Me letum quando facies?
Me de te quando saties?

   Amor tuus continuus
Mihi languor assiduus,
Mihi fructus mellifluus
Est et uite perpetuus.

   Iesu, summa benignitas,
Mira cordis iucunditas,
Incomprehensa bonitas,
Tua me stringat caritas.

   Bonum mihi diliger
Iesum, nil ultra querere,
Mihi prorsus deficere,
Ut illi queam uiuere.

   O Iesu mi dulcissime,
Spes suspirantis anime,
Te querunt pie lacryme,
Te clamor mentis intime
Quocunque loco fuero,
Mecum Iesum desidero:
Quam letus, cum inuenero!
Quam felix, cum tenuero!

   Tunc amplexus, tunc oscula,
Que uincunt mellis pocula,
Tunc felix Christi copula;
Sed in his parua morula.

   Iam quod quesiui, uideo:
Quod concupiui, teneo:
Amore Iesu langueo,
Et corde totus ardeo.

   iehsu cum sic diligitur,
Hic amor non exstinguitur;
Non tepescit, nec moritur;
Plus crescit, et accenditur.

   Hic amor ardet iugiter,
Dulcescit mirabiliter,
Sapit delectabiliter.
Delectat et feliciter.

   Hic amor missus celitus
Heret mihi medullitus,
Mentem incendit penitus,
Hoc delectatur spiritus.

    O beatum incendium,
Et ardens desiderium!
O dulce refrigerium,
Amare Dei Filium!

   Iesu, flos matris uirginis
Amor nostre dulcedinis,
Tibi laus, honor numinis
Regnum beatitudinis.

   ueni, ueni, Rex optime,
Pater immense glorie,
Affulge menti clarius,
Iam exspectatus sepius.

   Iesu sole serenior,
Et balsamo suauior,
Omni dulcore dulcior,
Ceteris amabilior.

   Cuius gustus sic afficit,
Cuius odor sic reficit,
In quo mea mens deficit,
Solus amanti sufficit.

    Tu mentis delectatio,
Amoris consummatio;
Tu mea gloriatio,
Iesu mundi saluatio.

   Mi dilecte, reuertere,
Consors paterne dextere:
Hostem uicisti prospere,
Iam celi regno fruere.

   Sequar te quoquo ieris,
Mihi tolli non poteris,
Cum meum cor abstuleris,
Iesu laus nostri generis.

   Celi ciues, occurrite,
Portas uestras attollite
Triumphatori dicite,
Aue, Iesu rex inclyte.

   Rex uirtutum, rex glorie,
Rex insignis uictorie,
Iesu largitor uenie,
Honor celestis patrie.

    Tu fons misericordie,
Tu uere lumen patrie:
Pelle nubem tristitie,
Dans nobis lucem glorie.

   Te celi chorus predicat,
Et tuas laudes replicat:
iehsu orbem letificat,
Et nos Deo pacificat.

   iehsu in pace imperat,
Que omnem sensum superat:
Hanc mea mens desiderat,
Et ea frui properat.

   iehsu ad Patrem rediit,
Celeste regnum subiit:
Cor meum a me transiit,
Post Iesum simul abiit.

   Quem prosequamur laudibus,
uotis, hymnis, et precibus:
Ut nos donet celestibus,
Secum perfrui sedibus. Amen.





RHYTHMICA ORATIO AD UNUM QUODLIBET MEMBRORUM CHRISTI PATIENTIS ET A CRUCE PENDENTIS. 




 900 AD PEDES.


   Salue, mundi salutare:
Salue, salue, Iesu chare,
Cruci tue me aptare
uellem uere, tu scis quare
Da mihi tui copiam.

   Ac si presens sis accedo,
Imo te presentem credo.
O quam mundum hic te cerno!
Ecce tibi me prosterno:
Sis facilis ad ueniam.

   Clauos pedum, plagas duras.
Et tam graues impressuras
Circumplector cum affectu,
Tuo pauens in aspectu,
Tuorum memor uulnerum.

   Grates tante caritati,
Nos agamus uulnerati.
O amator peccatorum,
Reparator confractorum:
O dulcis pater pauperum!

   Quidquid est in me confractum
Dissipatum, aut distractum,
Dulcis Iesu, totum sana,
Tu restaura, tu complana,
Tam pio medicamine.

   Te in tua cruce quero,
Prout queo, corde mero;
Me sanabis hic, ut spero:
Sana me, et saluus ero,
In tuo lauans sanguine,

    Plagas tuas rubicundas,
Et fixuras tam profundas,
Cordi meo fac inscribi,
Ut configar totus tibi,
Te modis amans omnibus.

   Dulcis Iesu, pie Deus,
Ad te clamo licet reus:
Prebe mihi te benignum,
Ne repellas me indignum
De tuis sanctis pedibus

   Coram cruce procumbentem,
Hosque pedes complectentem,
Iesu bone, non me spernas,
Sed de cruce sancta cernas
Compassionis gratia.

   In hac cruce stans directe,
uide me, o mi dilecte,
Ad te totum me conuerte:
Esto sanus, dic aperte,
Dimitto tibi omnia.



AD GENUA.


   Salue, Iesu, rex sanctorum,
Spes uotiua peccatorum,
Crucis ligno tanquam reus
Pendens homo uerus Deus,
Caducis nutans genibus.

   O quam pauper! o quam nudus!
Qualis es in cruce ludus
Derisorum totus factus,
Sponte tamen, non coactus,
Attritus membris omnibus!

    Sanguis tuus abundanter
Fusus, fluit incessanter,
Totus lotus in cruore,
Stas in maximo dolore,
Precinctus uili tegmine.

   O Maiestas infinita!
O egestas inaudita!
Quis pro tanta caritate,
Querit te in ueritate,
Dans sanguinem pro sanguine?

   Quid sum tibi responsurus,
Actu uilis, corde durus?
Quid rependam amatori,
Qui elegit pro me mori,
Ne dupla morte morerer?

   Amor tuus amor fortis,
Quem non uincunt iura mortis:
O quam pia me sub cura,
Tua foues in pressura,
Ne morsu mortis uulnerer!

   Ecce tuo pre amore,
Te complector cum rubore:
Me coapta diligenter,
Tu scis causam euidenter,
Sed suffer et dissimula.

   Hoc quod ago non te grauet,
Sed me sanet et me lauet
Inquinatum et egrotum,
Sanguis fluens hic per totum,
Ut non supersit macula.

   In hac cruce te cruentum,
Te contemptum et distentum,
 Ut requiram, me impelle,
Et hoc imple meum uelle,
Facturus quod desidero.

   Ut te queram mente pura,
Sit hec mea prima cura.
Non est labor, nec grauabor
Sed sanabor et mundabor,
Cum te complexus fuero.



AD MANUS.


   Salue, Iesu, pastor bone,
Fatigatus in agone,
Qui per lignum es distractus,
Et ad lignum es compactus,
Expansis sanctis manibus.

   Manus sancte, uos auete,
Rosis nouis adimplete,
Hos ad ramos dure iuncte,
Et crudeli ferro puncte
901 Tot guttis decurrentibus

   Ecce fluit circumquaque
Manu tua de utraque,
Sanguis tuus copiose,
Rubicundus instar rose,
Magne salutis pretium.

   Manus clauis perforatas,
Et cruore purpuratas.
Corde primo pre amore,
Sitibundo bibens ore,
Cruoris stillicidium.

   O quam large te exponis
Promptus malis atque bonis!
Trahis pigros, pios uocas,
Et in tuis ulnis locas,
Paratus gratis omnibus.

   Ecce tibi me presento,
uulnerato et cruento:
Semper egris misereris;
De me ergo ne graueris
Qui presto es amantibus,

   In hac cruce sic intensus,
In te meos trahe sensus,
Meum posse, uelle, scire,
Cruci tue fac seruire,
Me tuis apta brachiis.

   In tam lata caritate
Trahe me in ueritate,
Propter crucem tuam almam,
Trahe me ad crucis palmam,
Dans finem meis uitiis.

   Manus sancte, uos amplector,
Et gemendo condelector;
Grates ago plagis tantis,
Clauis duris, guttis sanctis,
Dans lacrymas cum osculis

   In cruore tuo lotum,
Me commendo tibi totum:
Tue sancte manus iste
Me defendant, Iesu Christe,
Extremis in periculis.



 AD LATUS.


   Salue, Iesu, summe bonus
Ad parcendum nimis pronus:
Membra tua macilenta
Quam acerbe sunt distenta
In ramo crucis torrida!

   Salue, latus Saluatoris,
In quo latet mel dulcoris,
In quo patet uis amoris
Ex quo scatet fons cruoris,
Qui corda lauat sordida.

   Ecce tibi appropinquo,
Parce, Iesu, si delinquo:
uerecunda quidem fronte,
Ad te tamen ueni sponte,
Scrutari tua uulnera.

   Salue, mitis apertura,
De qua manat uena pura,
Porta patens et profunda
Super rosam rubicunda
Medela salutifera.

   Odor tuus super uinum,
uirus pellens serpentinum;
Potus tuus, potus uite:
Qui sititis, huc uenite,
Tu dulce uulnus aperi.

   Plaga rubens, aperire.
Fac cor meum te sentire,
Sine me in te transire,
uellem totus introire;
Pulsanti pande pauperi.

   Ore meo te contingo,
Et ardenter ad me stringo:
In te meum cor intingo,
Et feruenti corde lingo;
Me totum in te traiice.

   O quam dulcis sapor iste!
Qui te gustat, Iesu Christe,
Tuo uictus a dulcore,
Mori posset pre amore,
Te unum amans unice.

   In hac fossa me reconde,
Infer meum cor profunde,
Ubi latens incalescat,
Et in pace conquiescat,
Nec prorsus quemquam timeat

   Hora mortis meus flatus
Intret, Iesu, tuum latus,
Hinc exspirans in te uadat;
Ne hunc leo trux inuadat,
Sed apud te permaneat.



AD PECTUS.


   Salue, salus mea Deus,
Iesu dulcis amor meus:
Salue, pectus reuerendum,
Cum tremore contingendum
Amoris domicilium.

   Aue, thronus Trinitatis,
Arca late caritatis,
 Firmamentum infirmatis,
Pax et pausa fatigatis,
Humilium triclinium.

   Salue, Iesu reuerende,
Digne semper inquirende;
Me presentem hic attende,
Accedentem me succende,
Precordiali gratia.

   Pectus mihi confer mundum,
Ardens, pium, gemebundum,
uoluntatem abnegatam,
Tibi semper conformatam,
Iuncta uirtutum copia.

   Iesu dulcis, pastor pie,
Fili Dei et Marie,
Largo fonte tui cordis,
Feditatem mee sordis,
Benigne pater, dilue.

   Aue, splendor et figura
Summi Dei genitura,
De thesauris tuis plenis
Desolatis et egenis
Munus clementer perflue.

   Dulcis Iesu Christi pectus,
Tuo fiam dono rectus,
Absolutus a peccatis,
Ardens igne caritatis
Ut semper te recogitem.

   Tu abyssus es sophie,
Angelorum harmonie
Te collaudant, ex te fluxit
Quod Ioannes cubans suxit:
In te fac ut inhabitem.

   Aue, fons benignitatis,
Plenitudo deitatis
Corporalis in te manet:
uanitatem in me sanet
Quod tu confers consilium.

   Aue, uerum templum Dei;
Precor, miserere mei:
Tu totius arca boni,
Fac electis me apponi,
uas diues, Deus omnium.



AD COR.


   Summi Regis cor, aueto,
Te saluto corde leto,
Te complecti me delectat,
Et hoc meum cor affectat,
Ut ad te loquar, animes.

   Quo amore uincebaris,
Quo dolore torquebaris,
Cum te totum exhaurires,
902 Ut te nobis impartires,
Et nos a morte tolleres?

   O mors illa quam amara,
Quam immitis, quam auara;
Que per cellam introiuit,
In qua mundi uita uiuit,
Te mordens, cor dulcissimum!

    Propter mortem quam tulisti
Quando pro me defecisti,
Cordis mei cor dilectum,
In te meum fer affectum,
Hoc est quod opto plurimum.

   O cor dulce predilectum,
Munda cor meum illectum,
Et in uanis induratum;
Pium fac et timoratum,
Repulso tetro frigore.

   Per medullam cordis mei,
Peccatoris atque rei,
Tuus amor transferatur,
Quo cor totum rapiatur
Languens amoris uulnere.

   Dilatare, aperire,
Tanquam rosa fragrans mire,
Cordi meo te coniunge,
Unge illud et compunge;
Qui amat te, quid patitur?

   Quidnam agat nescit uere,
Nec se ualet cohibere,
Nullum modum dat amori,
Multa morte uellet mori,
Amore quisquis uincitur.

   uiua cordis uoce clamo,
Dulce cor; te namque amo:
Ad cor meum inclinare,
Ut se possit applicare,
Deuoto tibi pectore.

   Tuo uiuat in amore
Ne dormitet in torpore,
Ad te oret, ad te ploret
Te adoret, te honoret,
Te fruens omni tempore.

   Rosa cordis, aperire,
 Cuius odor fragrat mire,
Te dignare dilatare,
Fac cor meum anhelare
Flamma desiderii.

   Da cor cordi sociari,
Tecum, Iesu, uulnerari.
Nam cor cordi similatur,
Si cor meum perforatur
Sagittis improperii.

   Infer tuum intra sinum
Cor ut tibi sit uicinum,
In dolore gaudioso
Cum deformi specioso,
Quod uix se ipsum capiat

   Hic repauset, hic moretur,
Ecce iam post te mouetur,
Te ardenter uult sitire.
Iesu, noli contraire,
Ut bene de te sentiat.



AD FACIEM.


   Salue, caput cruentatum,
Totum spinis coronatum,
Conquassatum, uulneratum,
Arundine uerberatum,
Facie sputis illita.

   Salue, cuius dulcis uultus,
Immutatus et incultus,
Immutauit suum florem,
Totus uersus in pallorem
Quem  celi curia.

   Omnis uigor atque uiror
Hinc recessit, non admiror,
Mors apparet in aspectu
Totus pendens in defectu,
Attritus egra macie.

    Sic affectus, sic despectus,
Propter me sic interfectus,
Peccatori tam indigno
Cum amoris intersigno
Appare clara facie.

   In hac tua passione,
Me agnosce, Pastor bone,
Cuius sumpsi mel ex ore,
Haustum lactis cum dulcore,
Pre omnibus deliciis.

   Non me reum asperneris,
Nec indignum dedigneris,
Morte tibi iam uicina,
Tuum caput hic inclina,
In meis pausa brachiis.

   Tue sancte passioni
Me gauderem interponi,
In hac cruce tecum mori:
Presta crucis amatori,
Sub cruce tua moriar.

   Morti tue tam amare
Grates ago, Iesu chare;
Qui es clemens, pie Deus,
Fac quod petit tuus reus,
Ut absque te non finiar.

   Dum me mori est necesse,
Noli mihi tunc deesse;
In tremenda mortis hora
ueni, Iesu, absque mora,
Tuere me et libera.

   Cum me iubes emigrare,
Iesu chare, tunc appare:
O amator amplectende,
Temetipsum tunc ostende
In cruce salutifera.






ORATIO DEuOTA 



AD DOMINUM IESUM, ET B. MARIAM MATREM EIUS.


    903 Summe summi tu Patris unice,
Mundi faber et rector fabrice,
Pietatis respectu deice,
Peccatores afflictos respice,
      Pie Pater.

   Summa summi tu Mater Filii,
Clauem nostri tenens auxilii,
Foue tui lacte consilii
Peregrinos huius exsilii,
      Pia Mater.

   Consolentur, o bone Domine,
Respirantes in tuo nomine,
Qui pro mundi tollendo crimine,
Dignatus es nasci de uirgine,
      Matris Pater.

    Consolentur, o bona Domina
Sitientes tua solamina,
 De qua sola felice femina
Predicantur hec duo nomina,
      uirgo Mater.

   O figura Patris substantie!
Tu es splendor paterne glorie,
Tu es uerum lumen iustitie,
De quo manat totius gratie
      Plenitudo.

   O Regina regni Dauidici!
Tu es uirga floris Dominici!
Tu es arca panis angelici,
De quo nostra meretur refici
      Solitudo.

   uirtus Patris et sapientia,
Suauiter disponens omnia,
 Tu et Pater una substantia,
Aequus honor, eadem gloria
       Est utrique.

   Stella maris, Regina seculi,
Tu es Mater illius paruuli,
Quem adorant fideles populi,
Semper omnes et semper singuli,
      Et ubique.

   O sanctorum Sancte mirabilis,
Toti mundo desiderabilis,
Homo potens et Deus humilis:
Non est tibi nec erit similis,
      Deus meus.

   O sanctarum sancta dulcissima,
Sola tanto partu dignissima,
Ut de tua carne mundissima
Nasceretur maiestas maxima,
       Homo Deus.

   Iesu Christe, fons indeficiens,
Fons humana corda reficiens,
Te suspiro, te solum sitiens:
Solus eris mihi sufficiens,
      Fili Dei.

   Mater Christi, decus uirgineum,
Thronum sedens super ethereum:
Nomen tuum sapore melleum,
Liquefacit affectum ferreum
      Cordis mei.

   Summum bonum plenum dulcedine,
uerum lumen de uero lumine,
Solo cuius audito nomine,
Satiatur mira pinguedine
       Cor iustorum.

   Summi boni reclinatorium,
Dulcis uini dulce cellarium,
Quod indulcans dulcedo dulcium,
Preelegit sibi in proprium,
      Rex celorum.

   Patrum Pater precelse ceteris,
Reparator humani generis:
O qui carnem pro nobis miseris
Mulieris de carne pauperis
      Assumpsisti.

   Matrum Mater et uirgo uirginum,
Apotheca salutis hominum,
O, que munda de carne Dominum,
Sine carnis mixtura seminum
       Concepisti.

   Audi, precor, o qui das gratiam!
Peccatoris huius miseriam,
Et per tuam misericordiam,
Peccatorum meorum ueniam
      Mihi dona.

   Audi, precor, o plena gratia,
Peccatoris huius suspiria,
Et pro tua misericordia
Deo meo me reconcilia,
      Mater bona.

   Tibi, Pater, fac beneplacitum
Peccatoris istius gemitum,
 Solue mei reatus debitum
Quia malum protendo meritum,
      Et protendi.

   Tibi, Mater, fac acceptabilem
Peccatoris hanc uocem flebilem.
Redde mihi Deum placabilem,
Ne se prestet inexorabilem,
      Quem offendi.

   O intacte Fili puerpere,
Audi planctus anime misere,
Que peccati iacens in puluere,
Ut iumentum se computrescere
      Lamentatur.

   O intacta uirgo puerpera.
Ad te clamat mens mea misera,
 Que nefanda semper ad scelera
Ab etate nunc usque tenera
      Effrenatur.

   Pie Pater, errantem corrige,
Piam manum labenti porrige,
Iam de luto me fecis erige,
Et in uiam tuorum dirige
      Mandatorum.

   Pia Mater, orantem uisita,
Pio corde de me recogita,
Coram Iesu benigno clamita,
Ut meorum remittat debita
      Peccatorum.

   Esto nobis, Pater, propitius,
Quorum frater es atque socius:
 Te laudamus, te benedicimus,
Adoramus atque diligimus
      Mente tota.

   Esto nobis, Mater, propitia,
Quorum soror es atque socia:
In tuarum laudum preconia,
Corda nostra fac uoluntaria,
      Ac deuota.

   Benedicte Creator omnium,
Benedicas mentes fidelium,
Nomen tuum benedicentium,
Mortis tue per beneficium
      Quos saluasti.

   Benedicta tu in mulieribus
Benedic te benedicentibus,
 Benedictis tuis uberibus,
Qui dat escam esurientibus,
      Quem lactasti.

   Laus et honor sit Dei Filio,
Salus, uirtus et benedictio,
Benedicta sit incarnatio;
Mors illius et resurrectio
      In eternum.

   Benedictus sit Pater luminu
Benedicta sit uirgo uirginum,
Benedicat cor meum Dominum,
Sitiatque fontem dulcedinum,
      Sempiternum. Amen.


PROSA DE NATIuITATE DOMINI.


    904 Letabundus
Exsultet fidelis chorus,
      Alleluia.

   Regem regum
Intacte profudit thorus;
      Res miranda.

   Angelus consilii
Natus est de uirgine,
      Sol de stella.

   Sol occasum nesciens,
Stella semper rutilans,
      Semper clara.

   Sicut sidus radium,
Profert uirgo Filium
       Pari forma.

   Neque sidus radio,
Neque Mater Filio,
      Fit corrupta.

   Cedrus alta Libani
Conformatur hyssopo,
      ualle nostra,

   uerbum ens Altissimi
Corporari passum est
      Carne sumpta.

   Isaias cecinit,
Synagoga meminit
Nunquam tamen desinit
      Esse ceca.

    Si non suis uatibus,
Credat uel gentilibus,
Sibyllinis uersibus
      Hec predicta.

   Infelix, propera,
Crede uel uetera;
Cur damnaberis,
      Gens misera?

   Quem docet littera,
Natum considera
Ipsum en genuit
      Puerpera.
   Amen.






RHYTHMI uETERES DE uITA MONASTICA.





    904 2. Si uis esse cenobita,
Huius uite uitam uita,
Ut sis re pro nomine.
Tue mentis sordes munda,
Ut sit Deus laus iucunda
In utroque homine.

   Solus Deus diligatur,
Cui soli relinquatur,
Omnis laus et gloria.
Honor, uirtus et potestas
Ipsi sit, cuius maiestas
Replet, regi omnia.

   Non est tuum honorari
uelle homo, uel laudari,
Cum sis uite misere
Quidquid hic honoris captas,
Nisi totum Domino aptas,
Perdis tuum uiuere.

   Non tam facile honores,
Si sentirent et labores,
Affectarent clerici.
uolens preesse, non prodesse
Perdit ipse suum esse,
Pena dignus duplici.

   Ad honores sunt parati,
Ad labores sunt ingrati,
Iam iuuenes cum senibus.
Totum datur dignitati,
Parum aut nil sanctitati,
His nostris temporibus.

   Sic et uita laicorum
Parum differt a porcorum
Consuetudinibus.
 Supra modum epulantur.
Intus, foris excecantur,
Pleni mali moribus.

   De salute animarum
Rarus sermo, sed terrarum
Amplitudo queritur.
Qui uero plus potest ditari,
uel in altum sublimari,
Hic beatus dicitur.

   Mundus finem iam minatur,
Qui tot malis inquinatur,
Quod predixit ueritas:
Charitas iam refrigescit,
Omnis sanctus obmutescit,
Abundat impietas.

   Potens ridet impotentem,
Sic astutus innocentem,
Adolescens ueterem.
uir a pari supplantatur,
Patri puer aduersatur,
Diues spernit pauperem.

   Sanctus is hodie putatur,
Qui nunc minus inquinatur
Malis et criminibus.
Formam uite si requiris,
Non hanc queras iam in uiris,
Sed in uoluminibus.

   Periit lex a sacerdote,
Pereunt uirtutes tote,
A sene consilium.
Multos habemus doctores,
Paucissimos factores
In uita mortalium.

    Hanc uite captiuitatem,
Si manentem ciuitatem
Hic haberem, plangerem.
Hec est plane ciuitas,
In qua nesciretur ueritas,
Hic si semper uiuerem.

   Heu! heu! homo cur creatur,
Cum tot malis inquinatur;
uelit, nolit, moritur.
Quod est bonum, hoc uitare,
uel quod malum, hoc amare
uir infelix cogitur.

   Hinc nemo iam mirari
Debet, si hic consolari
Omnis iustus renuit.
Imo satis est dolendus,
Et a Deo respuendus,
Qui non mundum respuit.

   In hoc tantum consolatur
uere sanctus, et beatur,
Quia mundus transiet.
De hoc casu flete mundi,
Deque peccatis o immundi,
Quorum dolor ueniet.

   Ad te ergo reuertere,
Homo a te desciscens misere,
Cur sis factus, considera.
Deus sibi te similem
Fecit, sed tu dissimilem
Te facis, augens scelera.

   Consors quondam angelorum,
Legem tenes iumentorum,
Ipsis factus similis.
 Esca uentri, uenter escis,
Has et hunc frenare nescis,
Propter quod es fragilis.

   Surge miser, qui dormitas,
Imitare cenobitas
Antiquorum temporum:
Qui tenentes uiam uite,
Comtempserunt non inuite
Opes, uires corporum.

   Erant mundo crucifixi
Cum uitiis, et transfixi
Charitatis gladio.
uitam hanc paruipendebant,
Nam celesti adherebant,
Magno desiderio.

   Corpus satis castigabant,
Lectionibus uacabant,
Et orabant iugiter:
Nunquam erant otiosi,
Omnibus affectuosi.
uade, fac similiter.

   Et conserua te deuotum,
Quidquid uides fuge totum,
Paupertatem elige.
Non te locus uilitatis
Angat, uel extremitatis,
Sed nesciri dilige.

   Te prelato subiugabis:
Quidquid iubet, obseruabis,
Et hoc uoluntarie.
Prelatorum noli iudicare
Facta, sed uitare
Debes fel inuidie.

   Temetipsum reprehende,
Diligenter et attende
Ne quemquam unquam iudices
 Pro te reddens rationem,
Antequam proferas sermonem,
Ut teipsum uindices.

   Erit tibi salutare,
Si amari, et amare
Omnem hominem studeas.
Quidquid facis, reprobatur
Apud Deum, nec laudatur,
Nisi pacem teneas.

   Diligantur iuuenes,
uenerentur seniores,
Esto charus omnibus.
Non accipias personam,
Sed amabis uitam bonam
In cunctis hominibus.

   Et gaudere cum gaudente,
Bonum est, Paulo dicente,
Et flere cum flentibus.
Ordinatus ordinatis
Patiens inordinatis
Eris tuis fratribus.

   Corporum infirmitates,
Sic et morum paupertates,
Patienter tolera.
Neque uelis apparere
Magnus, neque laudem habere
In hac uita misera.

   Caue ne sis singularis,
Sed quecunque operaris,
In commune facias.
Canta, psalle, lege, ora,
Sicut omnes, et labora,
uiue, et non alias.

   Primus eris ad laborem,
Tardus autem ad furorem,
 Et ad iram ultimus.
Omnibus subiiciaris,
Nunquam aliud loquaris,
Quam quod habet animus.

   Omnem horam occupabis
Hymnis, psalmis, et amabis
Tenere silentium.
Super hoc orationem
Diliges, et lectionem,
Nutricem claustralium.

   Habens uestitum et uictum,
Ut fert Apostoli dictum,
Nihil queras amplius.
De colore ne causeris,
Si sit uilis, tunc leteris,
Et sic eris sobrius.

   Caue ne sis curiosus
In uestitu, nec gulosus
In diuersis epulis.
Sic non eris somnolentus,
Nec in potu uinolentus,
Nec uacabis fabulis.

   Nimis est periculosum,
Esse claustralem uerbosum,
Cum silere debeat.
Ioci quidem sunt ferendi
Nunquam tamen referendi,
Quos proferre pudeat.

   Omne fugias peccatum,
Si uidere uis pacatum
Saluatorem omnium.
Ipsum corde, ore ora:
Ut in die et mortis hora,
Tibi sit auxilium.
      Amen.




uolume back matter






ORDO RERUM QUAE IN uOLUMIS SECUNDI PARTE PRIOR CONTINENTUR.



 SERMONES GILLEBERTI ABBATIS DE HOILANDIA IN CANTICUM SALOMONIS.
    Sermo I.---In lectulo meo per noctes quesiui quem diligit anima mea . 11
    Sermo II.---In lectulo meo per noctes quesiui quem diligit anima mea . 17
    Sermo III.---Quesiui illum, et non inueni . 22
    Sermo Iu.---Surgam et circuibo ciuitatem, per uicos et plateas queram quem diligit anima mea . 26
    Sermo u.---Per uicos et plateas queram quem diligit anima mea . 32
    Sermo uI.---Num quem diligit anima mea uidistis? . 38
     Sermo uII.---Paululum cum pertransissem eos, inueni quem diligit anima mea . 42
    Sermo uIII.---Paululum cum pertransissem eos, inueni quem diligit anima mea . 47
    Sermo IX.---Tenui illum, nec dimittam, donec introducam illum in domum matris mee . 52
    Sermo X.---Non dimittam illum, donec introducam illum in domum matris mee . 55
    Sermo XI.---Tenui, nec dimittam illum, donec introducam illum in domum matris mee, et in cubiculum genitricis mee . 58
    Sermo XII.---Tenui, nec dimittam illum, donec introducam illum in domum matris mee . 61
    Sermo XIII.---Tenui nec dimittam illum etc. . 64
     Sermo XIu---Adiuro uos, filie Ierusalem, per capreas, ceruosque camporum, ne suscitetis neque euigilare faciatis dilectam, donec ipsa uelit . 68
    Sermo Xu.---Que est ista que ascendit per desertum quasi uirgula fumi ex aromatibus?  74
    Sermo XuI.---Lectulum Salomonis sexaginta ambiunt ex fortissimis Isrel . 80
    Sermo XuII.---Ferculum sibi fecit rex Salomon de lignis Libani . 87
    Sermo XuIII.---Ferculum sibi fecit rex Salomon de lignis Libani . 92
    Sermo XIX.---Media caritate constrauit propter filias Ierusalem  96
    Sermo XX.---Egredimini, et uidete regem Salomonem in diademate quo coronauit eum mater sua . 102
    Sermo XXI.---Egredimini, et uidete regem Salomonem, etc. . 109
    Sermo XXII.---Quam pulchra es, amica mea, quam pulchra! oculi tui, columbarum; absque eo quod intrinsecus latet . 113
    Sermo XXIII.---Capilli tui sicut greges caprarum que ascenderunt de monte Galaad. Dentes tui sicut greges tonsarum, etc. . 118
    Sermo XXIu.---Omnes gemellis fetibus, et sterilis non est in eis. Sicut uitta coccinea labia tua . 125
    Sermo XXu.---Sicut fragmentum mali punici, sic gene tue, etc. . 129
    Sermo XXuI.---Sicut turris Dauid collum tuum, que edificata est cum propugnaculis. Mille clypei pendent ex ea, etc. . 133
    Sermo XXuII.---Duo ubera tua sicut duo hinnuli capree gemelli, qui pascuntur in liliis, donec aspiret dies, etc. . 139
    Sermo XXuIII.---uadam ad montem myrrhe, et ad collem thuris . 145
    Sermo XXIX.---Tota pulchra es, amica mea . 149
    Sermo XXX.---uulnerasti cor meum, soror mea sponsa, uulnerasti cor meum in uno oculorum tuorum, etc.  155
    Sermo XXXI.---Quam pulchre sunt mamme tue, soror mea sponsa! Pulchriora sunt ubera tua uino, etc. . 160
    Sermo XXXII.---Meliora sunt ubera tua uino, et odor unguentorum tuorum super omnia aromata . 165
    Sermo XXXIII.---Odor unguentorum tuorum super omnia aromata . 171
    Sermo XXXIu.---Fauus distillans labia tua, sponsa, etc. . 177
    Sermo XXXu.---Hortus conclusus es, soror mea sponsa, etc. . 183
    Sermo XXXuI.---Emissiones tue paradisus malorum punicorum, etc. . 187
    Sermo XXXuII.---Fons hortorum, puteus aquarum uiuentium, etc. . 192
    Sermo XXXuIII.---Surge, aquilo, et ueni, auster, perfla hortum meum . 198
    Sermo XXXIX---Surge, aquilo, et ueni, auster; perfla hortum meum, et fluant aromata illius . 203
    Sermo XL.---ueniat dilectus meus in hortum suum, ut comedat fructum pomorum suorum. ueni in hortum meum, soror mea sponsa, etc. . 207
    Sermo XLI.---Messui myrram meam cum aromatibus meis, etc. . 214
    Sermo XLII.---Ego dormio, et cor meum uigilat. uox dilecti mei pulsantis: Aperi mihi, soror mea, etc., quia caput meum, etc. . 219
    Sermo XLIII:---Aperi mihi, soror mea, etc. Caput meum plenum est rore. Exui me tunica, quomodo induar illa? etc. Manum suam misit per foramen, etc.  225
    Sermo XLIu.---Pessulum ostii mei aperui dilecto; at ille declinauerat atque transierat. Anima mea liquefacta est ut locutus est . 231
    Sermo XLu.---Quesiui, et non inueni illum: uocaui, et non respondit mihi Inuenerunt me custodes ciuitatis, percusserunt et uulnerauerunt me, tulerunt pallium meum, etc. . 236
    Sermo XLuI.---Adiuro uos, filie Ierusalem, si inueneritis dilectum, ut annuntietis ei quia amore langueo . 242
    Sermo XLuII.---Qualis est dilectus tuus ex dilecto, etc. . 245
    Sermo XLuIII.---Dilectus meus candidus et rubicundus,  etc. . 250

EIUSDEM GILLEBERTI TRACTATUS
    Tractatus I.---Ad quemdam R. religiosum. 251
    Tractatus II.---De querendo Christo, et de uiatorum beatorumque contemplatione. 258
    Tractatus III.---uie et patrie quam dispar sit gaudium. 261
    Tractatus Iu.---De confabulatione et meditatione circa res diuinas. 266
    Tractatus u.---Locum illum Apostoli explicandum sumit Omne datum optimum et omne donum perfectum, etc. 270
    Tractatus uI.---De mysteriis redemptionis humane, tractatus ad amicum scriptus. 272
    Tractatus uII.---Ad Rogerum abbatem. Pars prior. 276
    Altera pars tractatus. 281
    SERMO de semine uerbi Dei. 288

EPISTOLAE EIUSDEM GILLEBERTI.
    EPIST. I.---Ad fratrem Richardum. 289
    EPIST. II.---Ad quemdam Adamum. 291
    EPIST. III.---Ad fratrem Guillelmum. 293
    EPIST. Iu.---Ad quemdam amicum. 298

GUIGONIS PRIORIS u MAIORIS CARTHUSIAE EPISTOLA SEU TRACTATUS AD FRATRES DE MONTEDEI.
    Admonitio D. Mabillon. 298
    Admonitio D. Massuet. 300
    Prefatio. 307

LIBER PRIMUS.
    CAP. I.---Congratulatio de innouatione feruorisantique religionis. 309
    CAP. II.---Quam ardua et sublimis sit eorum professio. 311
    CAP. III.---uirtus feruenter colenda in posterorum exemplum. 312
    CAP. Iu.---Que sit uera pietas, que solitudo, queue reclusio celle religiosis competens. 313
    CAP. u.---Triplex status uite religiose, animalis, rationalis, spiritualis; alias, incipientium, proficientium, et perfectorum. 315
    CAP. uI.---Deus homini intellectum uariarum artium et scientiarum capacem dedit, quo tamen alii male, alii bene utuntur. 318
    CAP. uII.---Religiosus nouitius, seu rudis eremita que primum docendus. 320
    CAP. uIII.---Otium quantopere omni religioso presertim solitario fugiendum, et que illi occupationes conueniant. 321
    CAP. IX.---Stabilitas in cella commendatur, et custodes proponuntur. 323
    CAP. X.---Officia et exercitia cellite. 325
    CAP. XI.---Corporalium exercitiorum, item cibi somnique modum tradit. 328
    CAP. XII.---Quinam idonei habitatores celle: sumptuosa edificia improbantur. 330
    CAP. XIII.---Exemplo priscorum monachorum, eremitarum, imo Christi apostolorum et primorum fidelium, hortatur ad modestiam, otii fugam, et paupertatis amorem. 332
    CAP. XIu.---Quomodo animalis incipiens, seu tiro religiosus docendus sit appropinquare Deo per amorem et orationem. 335

LIBER SECUNDUS
    CAP. I.---Celle secretum tironibus et perfectis quam utile. 337
    CAP. II.---De secundo statu uite religiose, id est rationali. 339
    CAP. III.---Tertium statum uite religiose, id est spiritualem, explicat. 347

LIBER TERTIUS
    CAP. I.---Superna beatitudine nichil prestabilius. 353
    CAP. II.---Corporum beatorum dotes recensentur et explicantur. 355
    CAP. III.---Animarum beatarum dotes explicantur. 358
    CAP. Iu.---Summa damnatorum miseria. 363

GUILLELMI ABBATIS SANCTI-THEODERICI TRACTATUS DE CONTEMPLANDO DEO.
    Admonitio. 363
    Proemium. 365
    CAP. I.---Anima Deum amans se a terrenis et uitiis purgatam sursum eleuari rogat. 367
    CAP. II.---Anima Deum desiderans mole corporis se grauari queritur. 369
    CAP. III.---An et quomodo detur inequalitas amoris in beatis. 370
     CAP. Iu.---Deum propter se, cetera omnia nonnisi propter Deum diligi debere. 372
    CAP. u.---Supra Deum nichil amandum, ultra quem nichil appeti potest. 373
    CAP. uI.---Deum priorem dilexisse nos, et ad amandum nos prouocasse per Filium. 373
    CAP. uII.---Quali amore Deus nos diligat. 374
    CAP. uIII.---Per amorem nos fieri unum cum Deo. 375
    CAP. IX.---Amorem constare obseruantia preceptorum. 377
    CAP. X.---Professio cultus et amoris erga Deum. 379

EIUSDEM DE NATURA ET DIGNITATE AMORIS TRACTATUS.
    CAP. I.---Amorem homini naturaliter inditum, carnis uitio corruptum degenerasse. 379
    CAP. II.---De ortu et progressu amoris. 382
    CAP. III.---De sancta quadam amoris insania, in homine uere religioso requisita. 383
    CAP. Iu.---De studio et conatu ad profectum seu profectionem amoris. 385
    CAP. u.---De periculis et damnis neglecte gratie, et laudibus uere caritatis. 387
    CAP. uI.---Amorem conseruari, etiam dum homo, quasi inuitus, legi carnis et peccati seruit. 389
    CAP. uII.---Supradicti amores quinque sensibus comparantur. 391
    CAP. uIII.---Ratione et amore fieri hominem ad omnia indifferentem et ad queuis ardua fortem ac intrepidum. 393
    CAP. IX.---Cohabitationem hominum religiosorum, ueluti scholam quamdam amoris depingit. 395
    CAP. X.---Gustum et saporem rerum diuinarum nobis infundi per Christum. 397
    CAP. XI.---Quid Deo debeamus; et de necessitate mediatoris. 399
    CAP. XII.---Consilium et progressus humane redemptionis exponitur. 401
    CAP. XIII.---De uera sapientia amatorum seu filiorum Dei. 403
    CAP. XIu.---Antithesis uere et false sapientie: ubi de uirtute et excellentia uere sapientie. 404
    CAP. Xu.---De felici consummatione sapientie usque ad assecutionem beati finis, et summi boni. 406
    COMMENTATIO BREuIS in Cantici canticorum priora duo capita ex S. Bernardi sermonibus contexta. 407
    GAUDEFRIDI ABBATIS DECLAMATIONES de colloquio Simonis cum Iesu. ex S. Bernardi Sermonibus collecte. 435

SCALA CLAUSTRALIUM.
    Epistola ad fratrem Geruasium. 475
    CAP. I.---Descriptio quatuor graduum exercitationum spiritualium. 475
    CAP. II---Descriptio officiorum quatuor graduum. 476
    CAP. III.---Officium meditationis. 477
    CAP. Iu.---Officium orationis. 478
    CAP. u.---Officium contemplationis. 479
    CAP. uI.---Signa Spiritus sancti ad animam uenientis. 479
    CAP. uII.---De gratie occultatione. 480
    CAP. uIII.---Quod gratie occultatio ad tempus nobis cooperetur in bonum. 480
    CAP. IX.---Quam caute se debeat habere anima post gratie uisitationem. 480
    CAP. X.---Recapitulatio predictorum. 481
    CAP. XI.---Nec lectio sine meditatione, nec meditatio sine oratione prodest. 481
    CAP. XII.---Quomodo predicti gradus concatenati sint ad inuicem. 482
    CAP. XIII.---Quatuor cause nos ab his quatuor gradibus retrahentes. 483

MEDITATIONES PIISSIMAE DE COGNITIONE HUMANAE CONDITIONIS.
    CAP. I.---De dignitate hominis. 485
    CAP. II.---De miseria hominis, horrore mortis, et districtione supremi Iudicis. 487
    CAP. III.---De dignitate anime, et uilitate corporis. 489
    CAP. Iu.---De premio patrie celestis. 492
    CAP. u---De quotidiano sui ipsius examine. 494
    CAP. uI.---De attentione orationis tempore habenda. 495
    CAP. uII.---De custodia cordis, et studio orationis. 497
    CAP. uIII.---De incurie seu negligentie inter orandum  detestatione. 498
    CAP. IX.---De instabilitate cordis humani. 499
    CAP. X.---De impatientia correctionis, et accusatione propriorum defectuum ac uitiorum. 500
    CAP. XI.---De indiuiduo comitatu conscientie nos ubique remordentis. 503
    CAP. XII.---De tribus inimicis hominis, carne, mundo et diabolo. 503
    CAP. XIII.---De impugnatione trium dictorum inimicorum. 504
    CAP. XIu.---De desiderio patrie celestis, et summa eiusdem felicitate. 505
    CAP. Xu.---De proprietatibus et affectionibus ueteris hominis, eiusque mortificatione et mutatione per Christum. 506

TRACTATUS DE INTERIORI DOMO.
    Proemium. 507
    CAP. I.---De conscientia prius mundanda et pacanda, quam edificanda 509
    CAP. II.---De septem columnis erigendis ad edificandam domum conscientie, et in primis de bona uoluntate, que est columna prima. 511
    CAP. III.---De secunda columna, que est memoria beneficiorum Dei. 511
    CAP. Iu.---De tertia columna, que est cor mundum. 512
    CAP. u.---De animo libero, quarta columna. 512
    CAP. uI.---De recto spiritu, columna quinta. 512
    CAP. uII.---De mente deuota, columna sexta. 514
    CAP. uIII.---De ratione illuminata, columna septima. 515
    CAP. IX.---De notis et titulis bene edificate conscientie. 515
    CAP. X.---De cura conscientie preferenda scientie. 516
    CAP. XI.---De commodis et fructibus bone conscientie. 517
    CAP. XII.---De custodia et refrenatione cordis ad bonam conscientiam necessaria. 517
    CAP. XIII.---De mobilitate cordis restringenda per considerationem maiestatis et potentie diuine. 518
    CAP. XIu.---De admonitionibus diuinis, quibus subinde mouetur cor hominis ad caute utendum creaturis, et rectum sui ipsius regimen. 519
    CAP. Xu.---De libro conscientie emendando. 520
    CAP. XuI.---Deplorat homo coram Deo miserias suas, inquietudinem cordis, et ad mala propensionem. 520
    CAP. XuII.---Pergit accusare et deplorare miserias suas circa cogitationes amarulentas; abusum membrorum, et rerum exteriorum ad uite usum spectantium. 522
    CAP. XuIII.---Ulterior accusatio proprie iniquitatis, presertim circa uitium inuidie, odii, iactantie, etc. 523
    CAP. XIX.---Adhuc gemit et plangit coram Deo miserias ac uitia sua. 525
    CAP. XX.---Confessio coram prelato. 527
    CAP. XXI.---Patris spiritualis ad confitentem responsio et instructio. 529
    CAP. XXII.---Remedia suggerit aduersus prauas cogitationes efficacia; memoriam Passionis Christi, et nouissimorum. 530
    CAP. XXIII.---De damnis peccati superbie, inuidie, et detractionis. 532
    CAP. XXIu.---uaria monita de uitanda curiositate, mendacio, uaniloquio, et uindicte studio. 533
    CAP. XXu.---uaria et preclara morum documenta proponit. 534
    CAP. XXuI.---De uentris importunitate et uersutia diaboli. 535
    CAP. XXuII.---De oratione, et modo recte orandi. 536
    CAP XXuIII.---De uitiis et abusibus lingue, cantus, iuramenti, etc. 537
    CAP. XXIX.---De cordis instabilitate confessio penitentis, et responsio patris spiritualis. 538
    CAP. XXX.---Pergit penitens aperire conscientiam et statum anime sue coram patre spirituali. 539
    CAP. XXXI.---Confessio penitentis de cura carnis, et uitiis gule. 540
    CAP. XXXII.---Accusat se penitens de confessionis uitiis et de inuidia. 541
    CAP. XXXIII.---Responsio patris spiritualis de inuidia. 542
    CAP. XXXIu.---Accusatio sui de uariis, uagis et otiosis cogitationibus, et responsio patris spiritualis. 542
    CAP. XXXu.---Pergit confiteri uarias et instabiles affectiones ac perturbationes suas. 543
    CAP. XXXuI---Responsio patris spiritualis, quam sit utilis et necessaria sui cognitio. 544
     CAP. XXXuII.---Propositum penitentis de se ipso diffidentis, et ad Dei familiaritatem anhelantis. 545
    CAP. XXXuIII.---Anime cum Deo analogia et similitudo. 546
    CAP. XXXIX.---De dignitate anime, ut que Christum spiritualiter gignere ualet. 547
    CAP. XL.---De promptitudine anime ad recipiendum Christum, et de intimo recessu diuini amoris. 548
    CAP. XLI.---Anima excitatur ad contemplationem rerum sublimium et diuinarum. 550

TRACTATUS DE CONSCIENTIA.
    Proemium. 551
    CAP. I.---Quam obscura et impenetrabilis res sit conscientia. 553
    CAP. II.---Quatuor conscientiarum genera. 554
    CAP. III.---De conscientia bona, et turbata. 555
    CAP. Iu.---De mala et tranquilla conscientia. 556
    CAP u.---De mala conscientia, et turbata. 557
    CAP. uI.---De uariis cogitationum generibus. 558
    CAP. uII.---De quatuor spiritibus in cordibus hominum loquentibus. 559

TRACTATUS DE ORDINE uITAE.
    CAP. I.---Bonam institutionem prime etatis permagni esse momenti. 561
    CAP. II.---uerecundiam esse precipuam uirtutem que adolescentes ornet, et ubi ea potissimum exercenda. 562
    CAP. III.---Adolescentium cum senibus conuersationem ad profectum uirtutis conducere. 566
    CAP. Iu.---Taciturnitatem et silentium precipue conuenire adolescentibus 568
    CAP u.---Obedientie promptitudo commendatur iunioribus. 570
    CAP. uI.---De castitate, humilitate, et patientia. 573
    CAP. uII.---Quatuor uirtutes cardinales, et earum munia describuntur. Item de uirtutibus theologicis. 574
    CAP. uIII.---Inter uirtutum et uitiorum confinia caute gradiendum esse. 576
    CAP. IX.---Superbia et auaritia detestabilia uitia, ipsis quoque religiosis infesta. 577
    CAP. X.---uitia capitalia cum suis speciebus explicantur. 578
    CAP. XI.---Non iisdem omnes, sed alios aliis uitiis grauius impugnari. 580
    CAP. XII.---Excitatio iuuenis religiosi ad uirtutis iter strenue capessendum. 582

TRACTATUS DE CHARITATE.
    Proemium. 583
    CAP. I.---De fortitudine amoris. 584
    CAP. II.---De insatiabilitate amoris. 587
    CAP. III.---De incessabilitate amoris. 590
    CAP Iu.---De inseparabilitate amoris. 593
    CAP. u.---De dignitate et precellentia caritatis. 597
    CAP. uI.---De natura seu indole et ui ueri amoris, tum hominis erga Deum, tum Dei erga hominem. 598
    CAP. uII.---De duplici lingua, uerbi, et anime. 599
    CAP. uIII.---De actiua et contemplatiua uita. 600
    CAP. IX.---De uariis effectis et elogiis caritatis. 601
    CAP. X.---De Deo, eiusque attributis. 603
    CAP. XI.---In rebus creatis stabilem felicitatem non inueniri 604
    CAP. XII.---Sub iugo Christi esse ueram requiem. 605
    CAP. XIII.---Per caritatem perueniri ad ueram quietem et sabbati spiritualis festiuitatem. 606
    CAP. XIu.---Spirituale Hexemeron, seu opus sex dierum exponitur. 608
    CAP. Xu.---De triplici sabbato, seu triplici dilectione, sui ipsius, proximi, et Dei. 609
    CAP. XuI.---De sabbato primo, seu dilectione sui ipsius. 610
    CAP. XuII.---De secundo sabbato, seu dilectione proximi. 611
    CAP. XuIII.---De tertii sabbati iucunditate et solemnitate, seu de dilectione Dei. 612
    CAP. XIX.---Christi passionem et mortem assidue meditandam esse. 614
    CAP. XX.---De beneficio redemptionis, et aliis. 615
    CAP. XXI.---De beneficio creationis. 616
    CAP. XXII.---Animam, aliis rebus creatis digniorem, non debere quidquam amare supra Deum. 618
    CAP. XXIII.---Amorem Dei in nos mirabilem uicissim a nobis exigere ardentissimam dilectionem. 620
    CAP. XXIu.---Quantopere cauendum, ne anima sit ingrata erga Deum sic diligentem. 622
    CAP. XXu.---Quomodo Deus diligendus 623
    CAP. XXuI.---Christus maxime ob passionem suam diligendus est. 625
     CAP. XXuII.---Amorem debere esse prudentem et constantem. 626
    CAP. XXuIII.---Deum etiam in promissis diligi debere. 626
    CAP. XXIX.---Deum diligendum in suis iudiciis. 627
    CAP. XXX.---Deum diligi debere in suis mandatis. 628
    CAP. XXXI.---Quibus indiciis presentia Dei in anima deprehendatur. 630
    CAP. XXXII.---Qua ratione amor sit languor. 631
    CAP. XXXIII.---Dimensiones caritatis. 632
    CAP. XXXIu.---Anime Deum amantis et anhelantis continua suspiria. 634

uITIS MYSTICA.
    Proemium. 635
    CAP. I.---Christum Iesum esse ueram uitem. 637
    CAP. II.---De precisione uitis, siue de uariis mysteriis ad statum exinanitionis Christi spectantibus. 637
    CAP. III.---De circumfossione uitis, id est de insidiis Iudeorum et uulneribus Christi. 640
    CAP. Iu.---De uinculis nostre uitis, id est de uariis Christi uinculis et penis. 644
    CAP. u.---De cultura et speciositate nostre uitis, id est de pulchritudine Christi, interna, et externa. 648
    CAP. uI.---De foliis uitis generaliter, id est de uariis Christi uerbis, ad uirtutum commendationem spectantibus. 652
    CAP. uII.---De umbra foliorum uitis, id est de uerbis a Christo in crucem eleuato prolatis. 654
    CAP. uIII.---De foliis uitis in speciali, siue de primo uerbo Christi in cruce pendentis, Pater, ignosce illis, etc. . 655
    CAP. IX.---De secundo folio uitis, seu de secundo uerbo Christi in cruce, Hodie mecum eris in paradiso.  657
    CAP. X.---De tertio folio uitis, id est tertio uerbo Christi in cruce, Mulier, ecce filius tuus, etc.  658
    CAP. XI---De tribus caritatis speciebus, per tria priora uerba commendatis. 659
    CAP. XII.---De quarto folio uitis, seu quarto uerbo Christi in cruce, Deus, Deus meus, utquid dereliquisti me?  660
    CAP. XIII.---De quinto folio uitis, seu quinto uerbo Christi in cruce, Sitio. . 662
    CAP. XIu.---De sexto folio uitis, id est sexto uerbo Christi in cruce, Consummatum est.  663
    CAP. Xu.---De septimo folio uitis, seu de ultimo uerbo Christi in cruce, Pater, in manus tuas commendo spiritum meum. . 665
    CAP. XuI.---De iucunditate florum uitis, id est de uirtutibus Christi. 666
    CAP. XuII.---De flore humilitatis, que est uiola. 667
    CAP. XuIII.---De flore castitatis, que est lilium. 672
    CAP. XIX.---De radice lilii, id est cogitationibus in corde latentibus. 673
    CAP. XX.---De trunco lilii, seu proposito bono, quod e radice bone cogitationis exsurgit. 676
    CAP. XXI.---De rectitudine lilii, id est, recta intentione. 676
    CAP. XXII.---De fortitudine trunci, seu de constantia boni propositi. 678
    CAP. XXIII.---De uermibus qui corrodunt truncum, id est malis suggestionibus bonum propositum corrumpentibus. 679
    CAP. XXIu.---De longitudine trunci, seu de uirtute longanimitatis, et perseuerantia in bono proposito. 681
    CAP. XXu.---De foliis lilii circa truncum, id est de uerbis piis et fructuosis uirginum. 682
    CAP. XXuI.---De nouo cantico uirginibus cantando. 684
    CAP. XXuII.---De foliis lilii inferioribus et superioribus, seu de frequentia et parcitate uerborum. 687
    CAP. XXuIII.---De contemplandis in lilio, id est decore, et excellentia uere uirginitatis. 690
    CAP. XXIX.---Quod flos lilii inclinatus ad terram doceat humilitatem. 693
    CAP. XXX.---De numero foliorum nostri lilii, seu de tribus incommodis uite presentis, que euadunt uirgines, et totidem commodis uite future que exspectant. 696
    CAP. XXXI.---De tribus commodis future uite. que obtinebunt uirgines. 699
    CAP. XXXII.---De sex flosculis flauis in medio lilii, id est de dilectione proximi, et sex operibus misericordie. 705
    CAP. XXXIII.---De flore caritatis, seu rosa rubente et ardente. 708
     CAP. XXXIu---De rosa caritatis. 711
    CAP. XXXu.---De rosa Passionis. 711
    CAP. XXXuI.---De septem effusionibus sanguinis uitis nostre Iesu Christi. 711
    CAP. XXXuII.---De secunda effusione sanguinis. 712
    CAP. XXXuIII.---De tertia sanguinis effusione. 713
    CAP. XXXIX.---De quarta effusione sanguinis. 713
    CAP. XL.---De quinta effusione sanguinis. 714
    CAP. XLI.---De sexta et septima effusione sanguinis. 714
    CAP. XLII.---De croco abstinentie uitis nostre. 716
    CAP. XLIII.---De odore florum uitis. 720
    CAP. XLIu.---Quod flores inueniendi sunt in uite nostra. 725
    CAP. XLu.---De odore florum uitis. 728
    CAP. XLuI.---De fructu uitis nostre, seu Christi, pro nobis passi et crucifixi. 731

MEDITATIO IN PASSIONEM ET RESURRECTIONEM DOMINI.
    CAP. I.---De Christi ingressu triumphali in Ierusalem. 741
    CAP. II.---De oratione et sudore in horto, ac somno discipulorum. 742
    CAP. III.---De hominum duritia erga Christi passionem. 744
    CAP. Iu.---De Christi colaphizatione et Petri negatione. 745
    CAP. u.---De Pilati interrogatione, Christi flagellatione, ac militum illusione. 746
    CAP. uI.---De latronis confessione, et elogio sancte crucis. 747
    CAP. uII.---De Iude peccato et desperatione. 752
    CAP. uIII.---De apertione lateris Christi. 753
    CAP. IX.---De sepultura Domini. 755
    CAP. X.---De militum custodia ad sepulcrum Christi. 758
    CAP. XI.---De lapidis reuolutione, angelorum apparitione, et Christi resurrectione. 759
    CAP. XII.---De Christi apparitione facta discipulis euntibus Emmaus. 760
    CAP. XIII.---Pia ad Christum aspiratio ad obtinendam sacre Scripture intelligentiam. 762
    CAP. XIu.---De tribus quinquagenariis ad Eliam missis, ad capturam centum quinquaginta trium piscium allegorice relatis. 763
    CAP. Xu.---De Marie Magdalene deuotione in Christo requirendo, et eius uisione. 764
    CAP. XuI.---Pia ad Christum aspiratio ad obtinendas uirtutes. 766
    LAMENTATIO IN PASSIONEM CHRISTI. 769

INSTRUCTIO SACERDOTIS.
    Proemium. 771
    PARS PRIMA.---Quod Filius Dei dedit se nobis moriens pro nobis.
    CAP. I.---De lapsu hominis a dignitate primeue conditionis. 773
    CAP. II.---De tempore deuiationis. 775
    CAP III.---De tempore reuocationis. 775
    CAP. Iu.---De tempore reconciliationis. 776
    CAP. u---De tempore peregrinationis. 776
    CAP. uI.---Tempus reconciliationis ulterius expenditur, et totum opus redemptionis humane summatim exponitur. 776
    PARS SECUNDA.---Quod iehsu Filius Dei dat se nobis in Eucaristia.
    CAP. uII.---De ineffabili et perpetua claritate uerbi incarnati. 779
    CAP. uIII.---De sacerdotum dignitate. 784
    CAP. IX.---Sacerdotum potestatem maiorem esse dignitate angelica. 785
    CAP. X.---De meditatione sacerdotis, seu preparatione eius ad digne celebrandum tantum mysterium. 787
    CAP. XI.---Ex ritu legalis purificationis docet studium puritatis. 788
    CAP. XII.---De triplici sumptione corporis et sanguinis Domini. 788
    PARS TERTIA.---Quod Christus dat se nobis in premium in celo.
    CAP. XIII.---Causa beatitudinis duplex electis. 789
    CAP. XIu.---De penis inferni. 791

TRACTATUS DE STATU uIRTUTUM.
    Prefatio. 791
    PARS PRIMA.---De humilitate. 793
    PARS SECUNDA.---De obedientia. 799
    PARS TERTIA.---De timore et caritate. 806
    EXPOSITIO IN ORATIONEM DOMINICAM. 811

 SERMONES uARII IN QUAEDAM FESTA ET DOMINICAS ANNI.
    Sermo I.---In aduentu Domini, de undecim oneribus Isaie. 817
    Sermo II.---In illud: Oleum effusum nomen tuum Cant. cap. I, 2. 827
    Sermo III.---De duplici Christi generatione. 832
    Sermo Iu.---De fluuio Aegypti et eius riuis per allegoriam. 839
    Sermo u.---In festo B. Stephani protomartyris. 845
    AELREDI ABBATIS RIEuALLIS TRACTATUS DE IESU PUERO DUODENNI. 849
    SERMO IN DOMINICA PALMARUM. 869

B. OGERII ABBATIS LUCEDII IN DIeCESI uERCELLENSI SERMONES Xu. DE SERMONE DOMINI IN ULTIMA CeNA AD DISCIPULOS HABITO.
    Sermo I.---In uers. 1, 2, etc. cap., XIII Ioannis. 880
    Sermo II.---In uers. 3-19 cap. XIII Ioannis. 883
    Sermo III.---In uers. 20-30 cap. XIII Ioannis. 889
    Sermo Iu.---In uers. 31-33 cap. XIII Ioannis. 895
    Sermo u.---In uers. 34, 35 cap. XIII Ioannis. 898
    Sermo uI.---In uers. 36-38 cap. XIII, et uers. 1-4 cap. XIu Ioannis. 902
    Sermo uII.---In uers. 5-14 cap. XIu Ioannis. 905
    Sermo uIII.---In uers. 15-17 cap. XIu Ioannis. 910
    Sermo IX.---In uers. 18-26 cap. XIu Ioannis. 912
    Sermo X.---In uers. 27-31 cap. XIu, et uers. 1, 2 cap. Xu Ioannis. 920
    Sermo XI.---In uers. 3-6 cap. Xu Ioannis. 929
    Sermo XII.---In uers. 7-9 cap Xu Ioannis. 935
    Sermo XIII.---In uers. 9-13 cap. Xu Ioannis. 940
    Sermo XIu.---In uers. 12 cap. Xu Ioannis. 944
    Sermo Xu.---In uers. 14 cap. Xu Ioannis. 946
    SERMO in Cena Domini 949
    SERMO de uita et passione Domini. 953
    SERMO in feria II Paschatis, de discipulis Emmaus. 965
    SERMO de excellentia SS. Sacramenti et dignitate sacerdotum. 981
    SERMO in natiuitate S. Ioannis Baptiste, de decem priuilegiis eius. 991
    SERMO in Assumptione beate Marie uirginis. 1001
    SERMO PANEGYRICUS ad beatam uirginem Deiparam. 1009
    SERMO de beata Maria uirgine. 1013
    SERMO in parabolam de uillico iniquitatis. 1021
    SERMO in uerba Sapientie. 1031
    SERMO in parabolam euangelicam de decem uirginibus. 1043
    SERMO Nicolai Clare-uallensis in festo sancti Andree. 1049
    SERMO eiusdem Nicolai in festo S. Nicolai Myrensis episcopi. 1055

IN ANTIPHONAM SALuE REGINA SERMONES Iu.
    Sermo I. 1059
    Sermo II. 1065
    Sermo III. 1068
    Sermo Iu. 1072
    MEDITATIO in Salue Regina. 1077
    SERMO ad clerum in concilio Remensi congregatum. 1079
    SERMO ad pastores in synodo congregatos. 1085
    SERMO ad prelatos in concilio conuocatos. 1095
    SERMO de fugienda cordis et corporis immunditia. 1101
    SERMO de miseria humana. 1109
    SERMO de septem donis Spiritus sancti. 1113
    SERMO de duodecim portis Ierusalem. 1117
    SERMO in canticum B. uirginis Marie. 1121
    SERMO in uerba Euangelii: »Ecce nos reliquimus omnia . 1127
    HOMILIA in illud Matthei, cap. XIII, u. 45: Simile est regnum celorum homini negotiatori querenti bonas margaritas. 1131
    SERMO in illud Michee, cap. uI, u. 8: Indicabo tibi, o homo, quid sit bonum, etc. 1133
    LIBER SENTENTIARUM. 1135
    DISPUTATIO CUIUSDAM IUSTI CUM DEO. 1155
    SOLILOQUIUM. 1157
    FORMULA HONESTAE uITAE. 1167
    INSTRUCTIO quomodo homo possit in bono proficere et placere Deo. 1171
    uARIA ET BREuIA DOCUMENTA pie seu religiose uiuendi. 1173
    SPECULUM MONACHORUM ARNULFI MONACHI DE BeRIIS. 1175
    ITEM, ALIA DOCUMENTA uite religiose. 1177
     OCTO PUNCTA perfectionis assequende. 1181
    EPISTOLA cuiusdam de doctrina uite agende. 1185
    OPUSCULUM in hec uerba: Ad quid uenisti. 1189
    I.---De scopo et fine cogitando. 1189
    II.---De obedientia. 1189
    III.---De reuerentia erga prelatos. 1190
    Iu.---De primitiis diei et cogitationum Deo offerendis. 1191
    u.---De reuerentia et attentione in diuino officio. 1191
    uI.---De accusatione sui et aliorum in capitulo. 1191
    uII.---De bonis institutis accurate seruandis. 1192
    uIII.---De regula et moderatione in mensa seruanda. 1192
    IX.---De paupertate sectanda. 1193
    X.---De modo cubandi seu dormiendi. 1193
    XI.---De opere uili, et misse seruitio. 1193
    XII.---De confessione recte instituenda. 1194
    XIII.---De amore celle et abnegatione proprie uoluntatis. 1194
    XIu.---De lectione Scripture et piorum librorum. 1194
    Xu.---De prelatione et munere docendi non affectando. 1195
    XuI.---De continua sui disciplina, ob Deum et angelos nos ubique spectantes 1195
    XuII.---De uerecundia et modestia. 1196
    XuIII.---De circumspecta locutione, et cauenda detractione. 1196
    XIX.---De cauenda iactantia. 1197
    XX.---De uerbis iocosis fugiendis. 1197
    XXI.---De studio audiendi pia et utilia. 1197
    XXII.---De cauenda contentione. 1198
    XXIII.---De modo loquendi religiosorum, et cura temporis. 1198
    XXIu.---De speculo omnium uirtutum nobis proposito, id est uita Christi. 1198
    LIBER DE MODO BENE uIuENDI, ad sororem. 1199
    Prefatio. 1199
    I.---De fide. 1200
    II.---De spe. 1201
    III.---De gratia Dei. 1201
    Iu.---De timore Dei. 1203
    u.---De caritate. 1206
    uI.---De primordiis conuersorum. 1209
    uII.---De conuersione. 1210
    uIII.---De contemptu mundi. 1212
    IX.---De habitu. 1214
    X.---De compunctione. 1216
    XI.---De tristitia. 1219
    XII.---De dilectione Dei. 1220
    XIII.---De dilectione proximi. 1222
    XIu.---De compassione. 1224
    Xu.---De misericordia. 1225
    XuI.---De exemplis sanctorum 1226
    XuII.---De contentione. 1228
    XuIII.---De disciplina. 1230
    XIX.---De obedientia. 1233
    XX.---De perseuerantia. 1235
    XXI.---De uirginitate. 1238
    XXII.---De continentia. 1239
    XXIII.---De fornicatione. 1240
    XXIu.---De abstinentia. 1243
    XXu.---De ebrietate. 1245
     XXuI.---De peccato. 1246
    XXuII.---De confessione peccatorum et penitentia 1247
    XXuIII.---De communione. 1251
    XXIX.---De cogitatione. 1253
    XXX.---De silentio. 1254
    XXXI.---De mendacio. 1255
    XXXII.---De periurio. 1256
    XXXIII.---De detractione. 1256
    XXXIu.---De inuidia. 1257
    XXXu.---De ira. 1257
    XXXuI.---De odio. 1258
    XXXuII.---De superbia. 1258
    XXXuIII.---De iactantia. 1259
    XXXIX---De humilitate. 1260
    XL---De patientia. 1261
    XLI.---De concordia. 1261
    XLII.---De tolerantia. 1263
    XLIII.---De infirmitate. 1264
    XLIu.---De auaritia. 1265
    XLu.---De cupiditate. 1266
    XLuI.---De paupertate. 1266
    XLuII.---De murmuratione. 1268
    XLuIII.---De proprio. 1269
    XLIX.---De oratione. 1271
    L.---De lectione. 1272
    LI.---De operatione. 1272
    LII.---De psalmis et hymnis. 1274
    LIII.---De actiua et contemplatiua uita. 1276
    LIu.---De curiositate. 1279
    Lu.---De uigilantia. 1280
    LuI.---De prudentia. 1283
    LuII.---De fuga mulierum secularium. 1285
    LuIII.---De cauendo uirorum consortio. 1286
    LIX.---De fugienda societate iuuenum. 1287
    LX.---De uitando prauorum consortio. 1288
    LXI.---De litteris uel munusculis clanculum non acceptandis. 1289
    LXII.---De uotis Deo reddendis. 1291
    LXIII.---De fine et scopo sui status semper considerando. 1292
    LXIu.---De studio placendi hominibus per pulchritudinem cauendo. 1293
    LXu.---De risu immoderato fugiendo. 1294
    LXuI.---De non uagando foras. 1296
    LXuII.---De tentatione. 1298
    LXuIII.---De somniis. 1300
    LXIX.---De breuitate uite. 1301
    LXX.---De morte. 1303
    LXXI.---De iudicio. 1303
    LXXII.---Epilogus. 1305
    LXXIII.---Sororis pro se intercessionem apud eum rogat. 1305
    Admonitio in sequentes uersus et rhythmos. 1307
    Carmen pareneticum ad Rainaldum. 1307
    Rhythmus de contemptu mundi. 1313
    Idem Bernardus. 1315
    Iubilus rhythmicus, de nomine Iesu. 1317
    Rhythmica oratio ad unumquodlibet membrorum Christi patientis et a cruce pendentis. 1319
    Oratio deuota ad Dominum Iesum et B. Mariam matrem eius. 1323
    Rhythmi ueteres de uita monastica. 1327




 FINIS TOMI CENTESIMI OCTOGESIMI QUARTI.

