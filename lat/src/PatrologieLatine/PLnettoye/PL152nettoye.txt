
PATROLOGIAE TOMUS CLII.

S. BRUNO CARTHUSIENSIUM INSTITUTOR.

TOMUS PRIMUS.


EXCUDEBATUR ET uENIT APUD I.-P. MIGNE EDITOREM, IN uIA DICTA D'AMBOISE, PROPE PORTAM LUTETIAE PARISIORUM uULGO D'ENFER NOMINATAM, SEU PETIT-MONTROUGE. 1853


uolume front matter




Series title page


PATROLOGIAE CURSUS COMPLETUS

SIuE BIBLIOTHECA UNIuERSALIS, INTEGRA, UNIFORMIS, COMMODA, eCONOMICA, OMNIUM SS. PATRUM, DOCTORUM SCRIPTORUMQUE ECCLESIASTICORUM QUI AB AEuO APOSTOLICO AD INNOCENTII III TEMPORA FLORUERUNT; RECUSIO CHRONOLOGICA OMNIUM QUAE EXSTITERE MONUMENTORUM CATHOLICAE TRADITIONIS PER DUODECIM PRIORA ECCLESIAE SAECULA, IUXTA EDITIONES ACCURATISSIMAS, INTER SE CUMQUE NONNULLIS CODICIBUS MANUSCRIPTIS COLLATAS, PERQUAM DILIGENTER CASTIGATA; DISSERTATIONIBUS, COMMENTARIIS LECTIONIBUSQUE uARIANTIBUS CONTINENTER ILLUSTRATA; OMNIBUS OPERIBUS POST AMPLISSIMAS EDITIONES QUAE TRIBUS NOuISSIMIS SAECULIS DEBENTUR ABSOLUTAS DETECTIS, AUCTA; INDICIBUS PARTICULARIBUS ANALYTICIS, SINGULOS SIuE TOMOS, SIuE AUCTORES ALICUIUS MOMENTI SUBSEQUENTIBUS, DONATA; CAPITULIS INTRA IPSUM TEXTUM RITE DISPOSITIS, NECNON ET TITULIS SINGULARUM PAGINARUM MARGINEM SUPERIOREM DISTINGUENTIBUS SUBIECTAMQUE MATERIAM SIGNIFICANTIBUS, ADORNATA; OPERIBUS CUM DUBIIS TUM APOCRYPHIS, ALIQUA uERO AUCTORITATE IN ORDINE AD TRADITIONEM ECCLESIASTICAM POLLENTIBUS, AMPLIFICATA; DUOBUS INDICIBUS GENERALIBUS LOCUPLETATA: ALTERO SCILICET RERUM, QUO CONSULTO, QUIDQUID UNUSQUISQUE PATRUM IN QUODLIBET THEMA SCRIPSERIT UNO INTUITU CONSPICIATUR; ALTERO SCRIPTURAE SACRAE, EX QUO LECTORI COMPERIRE SIT OBuIUM QUINAM PATRES ET IN QUIBUS OPERUM SUORUM LOCIS SINGULOS SINGULORUM LIBRORUM SCRIPTURAE TEXTUS COMMENTATI SINT. EDITIO ACCURATISSIMA, CAETERISQUE OMNIBUS FACILE ANTEPONENDA, SI PERPENDANTUR: CHARACTERUM NITIDITAS CHARTAE QUALITAS, INTEGRITAS TEXTUS, PERFECTIO CORRECTIONIS, OPERUM RECUSORUM TUM uARIETAS TUM NUMERUS, FORMA uOLUMINUM PERQUAM COMMODA SIBIQUE IN TOTO OPERIS DECURSU CONSTANTER SIMILIS, PRETII EXIGUITAS, PRAESERTIMQUE ISTA COLLECTIO, UNA, METHODICA ET CHRONOLOGICA, SEXCENTORUM FRAGMENTORUM OPUSCULORUMQUE HACTENUS HIC ILLIC SPARSORUM, PRIMUM AUTEM IN NOSTRA BIBLIOTHECA, EX OPERIBUS AD OMNES AETATES, LOCOS, LINGUAS FORMASQUE PERTINENTIBUS, COADUNATORUM.

SERIES SECUNDA,

IN QUA PRODEUNT PATRES, DOCTORES SCRIPTORESQUE ECCLESIAE LATINAE A GREGORIO MAGNO AD INNOCENTIUM III. Accurante I.-P. Migne, BIBLIOTHECAE CLERI UNIuERSAE, SIuE CURSUUM COMPLETORUM IN SINGULOS SCIENTIAE ECCLESIASTICAE RAMOS EDITORE. PATROLOGIA BINA EDITIONE TYPIS MANDATA EST, ALIA NEMPE LATINA, ALIA GRAECO-LATINA.---uENEUNT MILLE FRANCIS DUCENTA uOLUMINA EDITIONIS LATINAE; OCTINGENTIS ET MILLE TRECENTA GRAECO-LATINAE.---MERE LATINA UNIuERSOS AUCTORES TUM OCCIDENTALES, TUM ORIENTALES EQUIDEM AMPLECTITUR; HI AUTEM, IN EA, SOLA uERSIONE LATINA DONANTUR

PATROLOGIAE TOMUS CLII.


S. BRUNO CARTHUSIENSIUM INSTITUTOR.



TOMUS PRIMUS.


EXCUDEBATUR ET uENIT APUD I.-P. MIGNE EDITOREM, IN uIA DICTA D'AMBOISE, PROPE PORTAM LUTETIAE PARISIORUM uULGO D'ENFER NOMINATAM, SEU PETIT-MONTROUGE. 1853


uolume title page
SAECULUM XII

S. BRUNONIS

CARTHUSIANORUM INSTITUTORIS NECNON EIUSDEM SAECULI PRAECIPUORUM CARTHUSIENSIUM PATRUM

OPERA OMNIA

EX uARIIS ET MELIORIS NOTAE EDITIONIBUS NUNC PRIMUM IN UNUM COLLECTA. ACCURANTE I.-P. MIGNE, BIBLIOTHECAE CLERI UNIuERSAE, SIuE CURSUUM COMPLETORUM IN SINGULOS SCIENTIAE ECCLESIASTICAE RAMOS EDITORE.

TOMUS PRIMUS.
uENEUNT 2 uOLUMINA 14 FRANCIS GALLICIS

EXCUDEBATUR ET uENIT APUD I.-P. MIGNE EDITOREM, IN uIA DICTA D'AMBOISE PROPE PORTAM LUTETIAE PARISIORUM uULGO D'ENFER NOMINATAM, SEU PETIT MONTROUGE. 1853


ELENCHUS AUCTORUM ET OPERUM QUI IN HOC TOMO CLII CONTINENTUR.


SANCTUS BRUNO CARTHUSIENSIUM INSTITUTOR.
Acta S. Brunonis. 	Col. 9
Commentarium in Psalmos. 	637





Main uolume text




SANCTUS BRUNO ORDINIS CARTHUSIANORUM INSTITUTOR.



SANCTI BRUNONIS ACTA 





COMMENTARIUS PRAEuIUS.



§ I. Que uite seu Acta edenda sint: diuersa, e quibus hec aut confecta fuere, aut illustrabuntur, seu subsidia seu documenta, horumque unum ad Actorum calcem etiam edendum.


Etsi ante seculi sexti decimi initium nullus plane omnem uite S. Brunonis, anno ex dicendis 1101 defuncti, seriem, moresque et gesta ex instituto litteris consignarit, non defuerunt tamen e celeberrimo, quem sanctissimus hic patriarcha instituit, Ordine uiri, doctrina iuxta ac pietate spectabiles, qui multo etiam citius, que de Carthusie principis aliarumue nonnullarum initiis ac fundatoribus comperta habebant, diligentissime in chartas, si non in uulgus  publice edendas, certe cum futuris deinceps  instituti sui sectatoribus priuatim intra domuum secessus in exemplum communicandas, coniecerint, in iisque summa saltem uite, a sancto Fundatore suo acte, capita delibarint. Quam id ueritati consonet, argumento est Breuis apud Marteneum ueterum Scriptorum tomo uI inserta ordinis Carthusiensis Historia, in cuius Prologo hec leguntur: »Licet quinque primi Priores  hic inferius descripti in pluribus Chronicis reperiantur, tamen successores eorum, nescio qua de causa, taliter sunt obliuioni traditi, quod nulla penitus ex eis memoria per aliquam scripturam habeatur.«

2. Cum enim, qui hec memorat, auctor anonymus sub seculi quinti decimi initium, uti num. 17  docebo, scripserit, Chronica sane, quorum mentionem uerbis recitatis facit, diu ante seculum sextum decimum fuerint elucubrata: ad hec eadem, quoniam haud dubie de quinque primorum Carthusie priorum gestis utcumque tractarint, summa saltem rerum, ad Brunonem spectantium, capita delibasse, indubitatum apparet, uti etiam a Carthusianis scripta fuisse, maxime, cum in solis fere Carthusianorum domibus fuerint inuenta, diuque in hisce omnino fere inedita latuerint. Porro e Chronicis huiusmodi, que hoc nomine idcirco, quod res per tempora sua  digestas exhibeant, uocari non immerito potuere, aliterque nichilominus nuncupata etiam reperiuntur, duo potissimum ad cognitionem meam peruenere, contractius unum, prolixius aliud. De amborum, utpote in quibus non pauca, que de S. Brunone narrantur, fundamentum habent, etate auctoritateque iuuerit lectorem edocuisse ab ipso statim initio huius Commentarii, in quo Sancti eiusdem gesta omnia discutienda, illustrandaque sunt.

3. A Chronico contractiori incipio. Labbeus Bibliothece Noue librorum mss. tom. I, pag. 638 et binis seqq. inter Opuscula Historica e codice ms. S. Remigii Remensis recenset quinque elogia diuersa, quorum primo res precipue a S. Brunone geste, reliquis uero, que ad quatuor eius proximos in  Carthusie maioris prioratu successores pertinent, summatim continentur. Elogiis in capite prefigitur hic titulus: »De institutionibus ordinis Carthusiensis:« uerum cum in librorum Syllabo, quem prefatus librorum mss. tomus prefert, post hec uerba, »De Institutionibus ordinis Carthusiensis,« statim ponatur, »siue de S. Brunone, de Landuino, de Petro Francisco, de Ioanne Tusco, ac Guigone a sancto Romano, primis Carthusie prioribus,« nescio, an pro »institutionibus« legendum potius non sit »institutoribus.« uerum sitne ita, an secus, parum refert, ac proin, breuiter hoc notato, ad rem ipsam redeamus, nuncque in tempus, quo dicta elogia scripta sint, inquiramus. Launoius Dissertatione de uera causa secessus S. Brunonis in eremum  cap. 1, § u illud ipsum etiam S. Brunonis elogium, quod Labbeus loco mox cit. exhibet, e ms. statutorum et consuetudinum, a Guigone, quinto Carthusie Maioris priore, scriptarum, ordinis Carthusiensis codice in medium adducit, aitque, hunc, in quo pariter, que loco cit. apud Labbeum, proximorum quatuor sancti nostri in Carthusie Prioratu successorum elogia exstant, Parisiis apud Carthusienses asseruari.

4. Hinc porro auctor Carthusiensis anonymus, qui Annalium ordinis sui librum quartum, luce  publica hactenus, licet excusum non donatum, mecumque nichilominus a Patribus Carthusianis pro summa eorum humanitate communicatum, elucubrauit, num. 101 coniicit, codicem illum, quem Carthusia Parisiensis asseruat, scriptum fuisse tantum post annum 1257, circa quem Carthusia hec primum fuit fundata, necdumque Statuta Rifferii, que antiqua uocantur, fuerant prescripta. uerum mox affirmat, et merito quidem, que in eodem codice de S. Brunone tribusque primis post hunc Carthusie prioribus reperiuntur, litteris mandata fuisse tempore Guigonis, quinti Carthusie prioris, idque constare ex alio ordinis Carthusiensis earumdem consuetudinum codice ms., a uenerando Carthusie Montis-Dei Patre priore ad eum in Carthusiam  transmisso, qui, que in codice Parisiensi de Sancto nostro proximisque eius quatuor in Carthusie Maioris prioratu successoribus elogia occurrunt, pariter complectitur, eorumque omnium, qui in ordine nunc reperiantur, antiquissimus est, utpote in Maiori Carthusia exscriptus, atque in domum Montis-Dei a Gaufredo, eiusdem proto-priore, anno, quo fundata hec fuit, Christi 1136 transportatus, uti liquet ex ipso illo codice, ad cuius calcem hec leguntur: »Ex eremo Carthusie olim, modo eremi de Monte-Dei ab anno MCXXXuI.« Et inferius: »Gaufredus, Prior de Monte-Dei habuit ex dono domni Guigonis.«

5. Ita fere quantum ad substantiam laudatus annalista Carthusiensis anonymus, qui preterea, S.  Brunonis elogium, in codice suo antiquissimo descriptum, elogioque, quod Labbeus loco supra cit. exhibet, apprime, uti ex eiusdem scriptoris dictis eruitur, consonum, cum eiusdem sancti elogio, quod Launoius e codice Parisiensi excerpsit, unum esse, paucis additis, atque idem, affirmat, trium dein aliorum priorum, Landuini nimirum, Petri Franci seu Francisci, et Ioannis Tusci, qui proxime post S. Brunonem Carthusiam rexerunt, elogia integra, que et ipsa cum eorumdem elogiis, apud Labbeum loco supra cit. exstantibus, adamussim congruunt, e codice suo antiquissimo transcribit, ac mox, ne quis huius, quod elogium, Guigoni adornatum, adnotato etiam huius obitu, qui anno 1137 contigit, pariter contineat, antiquitatem supra adstructam  forsan neget, ita prosequitur: »Hec ibi de quatuor primis Carthusie prioribus, statimque in eodem folio  sub finem alterius  pagine eodem charactere, quo totus codex exaratus est, nulloque interiecto linearum spatio, sequebatur indiculus capitulorum consuetudinum Guigonis, qui in tribus paginis sequentibus continuatus fuerat

6. »Sed postea priores linee huius indiculi, que residuum alterius pagine primi folii immediate, ut mox diximus, post breue elogium Ioannis Tusci  complebant, a recentiori manu, que nichilominus uidetur uetustissima, obliterate  fuerunt, et  earum loco initium Breuiarii uite Guigonis superscriptum, que uita eadem recenti manu continuata fuit in altero folio dimidiato, quod facile deprehenditur precedenti folio, in quo sunt elogia prefaturum quatuor priorum,« alterique sequenti, in quo predictus capitulorum indiculus continuatus fuerat, »intersertum fuisse. Unde patet, dictum Guigonis elogium post illius mortem in prefatum codicem fuisse interiectum« seu illatum. Hactenus, si pauca exceperis, que, aliis characteribus adhibitis, claritatis causa adieci, laudatus Ordinis Carthusiani annalista anonymus. Ex his porro, aliisque supra in medium adductis est consequens, et sepius iam memoratum, etsi etiam Guigonis quinti Carthusie Prioris elogium contineat, Montis Dei codicem, et  quatuor primorum Carthusie priorum elogia, que hic Labbeusque loco supra cit. suppeditat, ipsomet Guigone in uiuis adhuc superstite, seu ante annum 1138, quo hic uiuere iam desierat, fuisse conscripta. Iam uero, cum res ita sit, summam sane hec, quorum complexum ego deinceps annaliste Carthusiani anonymi plus semel iam laudati exemplo »quatuor primorum Carthusie priorum Chronicon« appellabo, simplicique Chronici nomine iam supra distinxi, fidem apud omnes merentur, utpote in litteras coniecta ab auctore, etsi non certo noto, rebus tamen, que in iis narrantur, synchrono ac uerosimiliter ipsomet Guigone, primeuarum Carthusie Consuetudinum, quibus eadem prefiguntur, scriptore, qui equidem, si que de quatuor primis Carthusie  Prioribus ac nominatim S. Brunone in Chronico illo referuntur, non scripserit, uerosimillime saltem uiderit ac approbarit.

7. Quapropter ut in ipso statim Commentarii huius limine quoddam uite Sancti nostri compendium, cui tuto fidi queat, studioso lectori exhibeam, S. Brunonis elogium, Chronico illi inclusum, eaque, que in hoc de illo narrantur, complectens, huc modo transcribo, quale apud Labbeum loco sepissime iam cit. exstat. Sic habet: »Magister Bruno, natione Teutonicus ex preclara urbe Colonia, parentibus non obscuris [al. additur natus], litteris tam secularibus quam diuinis ualde munitus, ecclesie Remensis, que nulli inter Gallicanas secunda est, canonicus et scholarum magister, relicto seculo,  eremum Carthusie fundauit, et rexit sex annis. Qui, cogente papa Urbano, cuius quondam preceptor fuerat, Romanam perrexit ad curiam, eumdem Papam solatio et consilio in Ecclesiasticis negotiis iuuaturus. Sed cum tumultus et mores curie ferre non posset, relicte solitudinis et quietis amore flagrans, relicta curia, contempto etiam archiepiscopatu Rhegiensis ecclesie, ad quem, ipso Papa uolente, electus fuerat, in Calabrie eremum, cui Turris nomen est, successit [al. melius, secessit], ibique, laicis et clericis quamplurimis adunatis, solitarie uite propositum, quandiu uixit, exercuit. Ibique defunctus humatus est post egressum Carthusie undecimo plus minus anno.«

 8. Elogium hoc in Commentarii huius decursu usui non raro erit; notandum autem de cetero est, quatuor ultimas eius uoces, etsi in Carthusie Parisiensis codice, e quo illud Launoius in Dissertationem suam supra laudatam intulit, non inueniantur, retinendas tamen esse, cum et a Labbeo in codice Remensi S. Remigii, et ab Annalium Carthusiensium libri quarti hactenus non uulgati auctore anonymo, tum in iam supra memorato codice, reliquis omnibus antiquiore, tum etiam in aliis, uti is ipsemet testatur, fuerint reperte, exigique ad sensus complementum uideantur. Ad alterum e duobus Chronicis, quod plura adhuc de S. Brunone suppeditat, quodque quale sit, et quando scriptum, hic etiam discutiendum, iam progredior. Aliud hoc non  est, quam Carthusiani opus seu tractatus, de quo in sua de Carthusianorum initiis Dissertatione num. 57 et aliis pluribus Ioannes Columbi, Societatis nostre sacerdos, fuse disserit, recte ibidem num. 61 probans, Tractatum illum concinnatum non fuisse a Guillelmo de Elbura seu de Yporegia, aut, si mauis, ab auctore tractatus de Origine et ueritate perfecte religionis, siue is reuera, ut Columbi putauit, Guillelmus de Elbura sit, siue Boso, decimus septimus Carthusie Maioris prior, ut pluries iam laudatus annalista anonymus, qui Carthusiensium Annalium librum quartum hactenus non uulgatum scripsit, num. 55 contendit, seque postea probaturum promittit.

 9. Quis interim fuerit, aut quod nomen habuerit alter ille Carthusianus, qui tractatum seu Chronicon, a Columbio memoratum, contexuit, nulla ratione comperire quiui, nullumque is operi titulum prefixit; unde factum, ut id ab aliis quidem »Chronica de exordio Ordinis Carthusiensis,« ab aliis uero »Tractatus de narratione historie inchoationis et promotionis Ordinis Carthusiensis« fuerit uocatum. Et apte quidem tam hoc, quam illo titulo potuit insigniri; etenim, ut laudatus Columbi  num. 49 de Carthusianorum initiis docet, in duas partes diuersas est diuisum, quarum altera complectitur Ordinis Carthusiensis inchoationem, altera S. Brunonem proximosque ab eo quatuor Carthusie Maioris  Priores, suo quosque Ordine positos, elogiisque preterea etiam ornatos, uti, quantum ad hoc postremum, intelligo ex litteris, Colonia Agrippina ad me datis ab Augustino Aldenbruck, Societatis nostre sacerdote, cum idem opus, apud Carthusianos ibidem exstans, rogatu meo hic fuisset scrutatus. Ego id a parte precipua, que quinque primos Carthusie Priores, seruato, quo Carthusiam rexere, temporis ordine, exhibet, »Primorum quinque Magne Carthusie Priorum Chronicon« deinceps appellabo, quemadmodum etiam ante me iam factum uideo in ms. que penes me est, de S. Brunone Diatriba Chronologico-diplomatica, quam F. Michel Morckens, Ordinis Carthusiensis Colonie Agrippine  alumnus, concinnauit, atque ad decessores meos anno 1727 transmisit.

10. uir hic religiosus, scientia non minus, ut uel solum hoc opus abunde probat, quam pietate insignis, integrum in id intulit S. Brunonis elogium, descriptum e prefato, uti id uocat aliique nichilominus aliter, ut iam docui, appellant, primorum quinque Magne Carthusie Priorum Chronico, seu antiquissimo huius exemplari, ante annos, uti ex characteribus autumat, facile quadringentos exarato, quod in Carthusianorum Coloniensium bibliotheca asseruatur, huic olim a Petro Rinckio, insigni Carthusie Coloniensis benefactore, donatum, integrumque ac sincerum ex collatione cum antiquissimo Carthusie Maioris exemplari deprehensum. Illud  ego Sancti nostri elogium, uite antiquioris titulo insignitum, numerisque pro more nostro distinctum, additis etiam, ubi congruum fuerit, ad calcem Annotationibus, Commentario huic subiuncturus idcirco sum, quod scriptum aliud antiquius, in quo plura de Brunone recenseantur, non inuenerim. Et lector quidem, quam multa de sancto Ordinis Carthusiensis Institutore dictum elogium suppeditet, facile id euoluendo deprehendet; quam uero idem antiquum sit, patescet ex iis, que de Chronici, ex quo desumptum est, antiquitate iam dicam.

11. Hoc iam inde ab anno circiter 1151 seu sub Basilio, qui Carthusie ab hoc anno ad annum 1173 prefuit, scriptum esse, Ioannes Columbi, pluries  iam laudatus, in sua de Carthusianorum initiis Dissertatione num. 57 et tribus seqq. contendit. Hanc autem suam opinionem probare nititur ex eo, quod auctor Chronici anonymus, postquam prefatus est, sese »De antiquis sapientibus et sanctis fundatoribus, ac promotoribus Ordinis Carthusiensis« tractaturum, solos in hisce Brunonem, Landuinum, Petrum, Ioannem et Guigonem reponat, Antelmumque septimum et Basilium octauum Carthusie Priorem, qui tamen, ut dilucide ostendit, antiquis Ordinis Carthusiensis fundatoribus ac promotoribus accensendi merito sunt, silentio pretereat. Unde, cum fieri id abs illo existimet, quod hi, cum scriberet, antiqui non essent, scripsisse eum iam inde ab anno  circiter 1151 seu sub Basilio, octauo Carthusie Priore, concludit. uerum quid si auctor Chronici anonymus, cum iam Brunonem aliosque quatuor mox nominatos recensuisset, quo minus Antelmum pariter ac Basilium recenseret uel morte uel aliis grauibus interuenientibus causis fuerit impeditus? Quid si antiquarum seu primeuarum Consuetudinum, a Guigone scriptarum, liber  ad modum Codicis Montis Dei antiquissimi, aliorumque plurium, qui num. 4 et 5 memorati sunt, easdemque Guigonis Consuetudines continent, solos quinque primos Carthusie priores in capite pretulerit,  hosque proinde solos ille in antiquis Ordinis Carthusiensis fundatoribus ac promotoribus habuerit, aut certe Antelmum et Basilium, quod nec ibidem memoratos inuenerit, nec aliunde forte sat cognitos habuerit, silentio pretereundos duxerit?

12. Ut ut sit, Chronicon, de quo hic, serius, quam anno circiter 1151, scriptum esse, mihi sane uerosimillimum, ne dicam indubitatum, apparet. Etenim eius auctor in Sancti nostri elogio seu uita antiquiori num. 2 »Uniuersitatis« nomine insignit academiam Parisiensem, que, etsi iam ab anno circiter 1151 societatem quamdam constituere inceperit, magistris, omni scientiarum genere instructis, ingentique ad horum lectiones confluentium discipulorum  multitudine floreret, »Uniuersitatis« tamen nomine, quidquid contra in Uniuersitatis Parisiensis Historia Buleus arguat, ante inchoatum seculum decimum tertium condecorata non fuit, uti Historie litterarie Francie Scriptores tom. IX, pag. 80 docent, atque apud omnes prope eruditos modo in confesso est. Ad hec idem auctor, Carthusie Maioris, ut iam dixi, alumnus, in uita Sancti edenda num. 20 meminit Chartularii, quod, cum scriberet, in Carthusia Maiori exstiterit, quam iam inde ab anno circiter 1151 tot instrumentis, quot ad Chartularium conficiendum suffecissent, instructam fuisse, parum credibile apparet.

13. Et uero, cum Carthusie, Carthusie principi uicine, quales sunt domus Portarum, Maioreui,  Durbonis, Allionis et uallis S. Hugonis, paulo ante annum 1250, uti ms. de uita S. Brunonis Tractatus, a Patribus Carthusianis huiatibus mecum communicatus, num. 24 prodit, de documentis suis in Chartularia, que integra hodieque exstant, cogendis primum solliciti fuerint, eamdem tunc et Carthusie Maiori curam primum fuisse susceptam, uerosimile euadit. Hinc porro iam consequitur, ut Chronici, in cuius hic etatem inquirimus, auctor anonymus, utpote Chartularii, quod, cum scriberet, in Carthusia Maiori exstiterit, mentionem ex dictis faciens, ante annum circiter 1250, contra ac Columbius statuit, uerosimiliter non scripserit. uerum quanto quidem tempore serius chronologus ille scriptioni  manum admouit?

14. Cum Guillelmus de Yporegia, cui Ioannes Columbius Tractatum de Origine et ueritate perfecte religionis in Dissertatione de Carthusianorum initiis num. 55 attribuit, hunc anno 1313 ex mente eiusdem Columbii exararit; Boso autem, cui dictus Tractatus reipsa forte adscribendus, anno 1313 obierit, oportet sane, ut hic ante annum 1314 sit contextus. Quare, cum eius auctor, quiscumque demum is sit, lucubrationi sue  integrum, de quo hic, primorum quinque Carthusie Priorum Chronicon inseruerit, consectarium omnino est, ut hoc auctor ante annum 1314 conscripserit. Quod quidem quamuis sat certum appareat, non  suppetit tamen preterea, quo quot annis ante id fecerit, tuto determinem.

15. Nihil interim obstare uidetur, quo minus id abs illo annis circiter quinquaginta aut etiam sexaginta ante dictum annum 1314 factum credatur: imo uero etsi quis scriptionem illam, seu Chronici, de quo hic, lucubrationem ante annum circiter 1250, aut etiam ante annum circiter 1230 figendam contenderet, falsi eum certo conuincere non possem, quod, iam tum in Carthusia Maiori Chartularium non exstitisse, indubitatum omnino non sit; quod tamen, ut ante neutrum hunc annum lucubrationem illam locandam, posset probari, omnino requiritur, aliis prorsus omnibus, quibus res certo euincatur, argumentis, quantum opinor, deficientibus. Atque  hec sunt, que pro Chronici, primos quinque Carthusie Maioris Priores, horumque ex parte gesta ordine recensentis, etate utcumque determinanda occurrunt. Id autem nec ante seculum tertium decimum, nec post annum 1314 scriptum esse, ex omnibus iam dictis certum apparet; quanto autem tempore ante hunc annum factum id sit, plane incertum, nec quidquam occurrit, quo monumenti illius etatem proprius determinem.

16. uerum etsi res ita sit, subsecutis nichilominus temporibus id ita Carthusianis fuit probatum, ut, si que in libris, quos scribebant, uel de Ordinis sui origine uel de S. Brunone primisue post hunc quatuor Carthusie Prioribus commemoranda ex occasione habuerint, ea ut plurimum, que reipsa commemorarunt,  ex eodem excerpserint, iisdem etiam fere, quibus huius auctor, uerbis non raro usi. Ac primo quidem hos inter memorandus est, qui monumentum illud in suum de Origine et ueritate perfecte religionis tractatum intulit, auctor supra plus semel laudatus, siue is Guillelmus de Yporegia siue Boso sit. Huic accedit Priorum Ordinis Carthusiensis chronologus, a Columbio in Dissertatione de Carthusianorum initiis num. 54 memoratus, qui, uti ibi hic scriptor indicat, horrendum, quo sese Parisiis homo rediuiuus damnatum, publice e feretro proclamarit, prodigium iisdem plane, quibus id in quinque primorum Carthusie Priorum Chronico, seu in antiquiori Sancti nostri uita, ex hoc edenda, num. 1  et seqq. fit, uerbis exponit, alio etiam, quam quo hec occurrunt, operis sui loco ita memorans: »In breui exaudita est oratio Ioannis Birelli, Prioris Carthusie, et conuentus, atque Amedeus uiridis, comes Sabaudie, filium de uxore, que sterilis putabatur, suscepit, qui, etiam Amedeus uocatus, nunc comes Sabaudie est effectus.«

17. Ex his autem uerbis consequitur, ut dictus chronologus eo temporis spatio, quod ab anno 1383 ad annum 1391 effluxit, indubie scripserit; priori enim e binis hisce annis Amedeus uiridis, posteriori uero eius filius, Amedeus itidem uocatus, e uiuis, ut Columbius loco cit. docet, excessit. Hec ipsa interim uerba, iam mox recitata, in breui Ordinis Carthusiensis Historia apud Marteneum tomo uI Scriptorum  ueterum, col. 189 etiam leguntur, hecque nichilominus ab auctore ad annum usque 1409 producitur; quam ob rem, cum Priorum Carthusie gesta ordine Chronico insuper exhibeat, consectarium omnino uidetur, uel ut ipsum sit Carthusiensium Priorum e Columbio mox adducti chronologi opus, quod hic ipsemet additamentis, gesta a tempore, quo prius scripserat, complectentibus, dicto anno 1409 aut etiam serius, nulla facta in iis, que prius scripserat, mutatione, auxerit; uel ut a scriptore altero et ex Priorum Carthusiensium laudati a Columbio chronologi opere  et ex notitiis scriptisue aliunde acceptis eodem dicto anno 1409 aut etiam serius fuerit compilata.

 18. Ut ut sit, et huius equidem operis, in quod hec, quod infra laudandum adhuc sit, obseruare libuit, auctor anonymus ex quinque primorum Carthusie Priorum Chronico, quod sibi preluxisse, non obscure in Prologo innuit, integrum Sancti nostri elogium, quod uite antiquioris nomine edendum iam monui, paucis dumtaxat mutatis, ad uerbum fere descripsit, uti etiam, que exhibet, aliorum quatuor proximorum post S. Brunonem Carthusie Priorum, uti iterum ex litteris, quas ad me Colonia Agrippina dedit Augustinus Aldenbrück, quasque num. 11 laudaui, intelligo. Nec immerito loco hoc recenseri possent non pauci alii, hosque inter Henricus Kalkar, Ordinis Carthusiensis scriptor eruditus anno 1408 e uiuis sublatus, qui, cum ex occasione  dumtaxat de Sancto nostro egerunt, ex antiquiori illo monumento, licet ipsis huius uerbis non omnes usi, nonnulla excerpsere. uerum cum id opere pretium non putem, ad illos progredior, qui tandem sub seculi sexti decimi initium res omnes, a S. Brunone gestas, ex instituto pertractare sunt aggressi, scribendorum materiem, quam et ipsi non alienis, sed propriis uerbis expresserint, e binis, de quorum etate iam actum, antiquis Chronicis, aliisque insuper, ut dubitandum non est, monumentis tum antiquioribus, tum recentioribus edocti.

19. Quatuor hic precipue memorandi sunt, quos inter primum locum tenent Carthusianus anonymus  et Zacarias Benedictus, Carthusie S. Andree de littore uenetiis alumnus, quorum ille stylo soluto, hic ligato, sancti Patris sui gesta est complexus. Prioris lucubratio publici iuris facta est anno 1508, quo eam excuso tunc a se S. Brunonis in S. Pauli Apostoli Epistolas Commentario Bertoldus Remboldus, Parisiensis typographus, prefixit; posterioris uero, etsi ante annum 1524, quo eam ad S. Brunonis Operum, typis a sese Lutetie tunc editorum, calcem Iudocus Badius adiecit, in lucem non prodierit, ab auctore tamen iam inde ab anno itidem 1508 fuerat concinnata, uti luculenter ostendit, quam ibidem in capite prefert, Epistola dedicatoria, Francisco du Puits, Ordinis Carthusiensis Priori Generali, »Quinto Kalend. Maii 1508« inscripta. Non diu admodum post  binos illos Sancti biographos idem hic Ordinis Carthusiensis Generalis Franciscus du Puits, Latine a Puteo, seu de Puteo, aut etiam, ut ab aliis  scriptum inuenio, Puteanus oratione aperta solutaque, ut Carthusianus anonymus proxime memoratus fecerat, sancti Patris sui uitam, uti Theodorus Petreus in Bibliotheca Carthusiana, Morotius in Theatro chronologico aliique docent, conscripsit; e qua item, ut iidem testantur, haud ita multo post Petrus Blomenuenna, Carthusie Coloniensis alumnus multisque annis moderator, auctiorem deinde, additamentis aliunde acceptis, fecit, typisque in sede sua Colonie Agrippine uulgauit

 20. Puteani lucubratio, que auctoris sui nomine insignita nuspiam reperitur, esse uidetur ea ipsa S. Brunonis uita, que anno circiter 1515 Basilee litteris Gothicis absque auctoris nomine excusa, iteratisque deinde typis Lutetie una cum supra memorata Zacarie Benedicti lucubratione metrica ad operum S. Brunonis calcem a Iudoco Badio absque auctoris itidem nomine fuit adiecta, Prologum habens sibi prefixum, cuius hoc est initium: »Non solum Dominum in Sanctis,« etc., itaque inchoata: »Temporibus Gregorii septimi, Romani pontificis,« etc. At uero difficultas, que hic se offert, sermonis seriem interrumpere me cogit. uitam sancti, que Puteanum habet auctorem, Parisiis apud Ioannem Paruum prelo fuisse datam, Posseuinus in Apparatu  Sacro tradit; quare, cum preterea Launoius in Dissertatione de causa secessus S. Brunonis in eremum cap. 5 circa medium affirmet, in uita, a Puteano scripta, cum anno 1082 Sancti nostri in eremum secessum componi, hicque nichilominus in Sancti uita, Basilee excusa, anno 1084 diserte innectatur, erit fortassis nonnemo, qui suspicetur, Puteani hanc fetum non esse.

21. uerum eadem uita, que Basilee ac deinde Parisiis apud Iudocum Badium fuit impressa, ibidem apud Ioannem Paruum fuerit fortassis recusa, aut, si res secus habeat, Posseuinus forte in assignando uite, per Puteanum concinnate, typographo errarit; quod ultimum sane mihi uerosimillimum idcirco  apparet, quod, facta Parisiis in bibliothecis tum publicis, tum priuatis, diligentissima indagine, nulla plane, uti ex litteris ab amico inde acceptis disco, S. Brunonis uita, que apud Ioannem Paruum sit excusa, inueniri potuerit. Quod autem ad Launoium pertinet, uitam is, que a Puteano scripta non esse, pro biographi huius lucubratione uerosimiliter per errorem acceperit, eo facilius committendum, quod, ut iam monui, uita, a Puteano elucubrata, auctoris sui nomine insignita non reperiatur. Ut ut sit, uitam Sancti nostri, Basilee anno circiter 1515 excusam, Puteani esse fetum, multa suadent. Primo enim tabula, prodigiosam hominis, qui se damnatum publice Parisiis declararit, anastasim, Brunonis hinc conuersionem, secessum in Carthusie solitudinem aliaque  nonnulla hunc pregressa representans, que ordinis Carthusiensis Statutis ac Priuilegiis, Francisci a Puteo, seu, ut breuius loquar, Puteani iussu Basilee anno 1510 apud Ioannem Amorbachium excusis, prefixa est, Basileensi Sancti nostri uite pariter prefigitur.

22 Secundo uerosimillimum apparet, Puteanum, utpote qui plurimum anno 1514 aut etiam paulo citius, ut Sanctorum albo Bruno adscriberetur, laborarit, litteris huius uitam tunc mandasse, eamque, cum iam illi, Leone X summo pontifice annuente, honores celitibus proprii dicto anno 1514 cepissent deferri, typis haud multo post excudendam curasse. Tertio cum de uita S. Brunonis Basileensi sermo est, Puteanianam intelligi, Carthusianorum obtinet  traditio, uti subministrata a Iosepho Phily, reuerendissimi patris et capituli generalis ordinis Carthusiensis scriba, notitia me docet, certumque apparet ex Theodoro Petreo, scriptore Carthusiano supra adhuc laudato, utpote qui in suis ad Dorlandi Chronicon Elucidationibus pag. 12 Puteani fetum uocet S. Brunonis uitam, ad cuius calcem supra centum et sexaginta funebres, de quibus mox, tituli, seu, uti hos appellat, epitaphia adiiciuntur, que tanto numero soli Sancti uite, que Basilee excusa est, adiecta reperiuntur. Quarto ac ultimo uita, quam Blomenuenna, ut iam docui, partim ex uita, a Puteano scripta, contexuit, tantam cum uita Basilee excusa, uti ex utriusque collatione liquet, similitudinem  habet, ut uel hanc ex illa, uel illam ex hac pro parte saltem contextam esse, sit necesse. Quare, his omnibus perpensis, nullus dubito, quin uita, que Puteanum habet auctorem, ea ipsa sit, que anno circiter 1515 in lucem typis Basileensibus prodiit.

23. Inceptum itaque de Sancti uitis, seculi sexti decimi initio conscriptis, sermonem iam prosequor. E quatuor iam recensitis sola mihi deest, quam Carthusianus anonymus adornauit, typisque Bertholdus Remboldus Lutetie excudit; e tribus uero reliquis, quarum nulla, longo temporis interuallo, quo earum auctores a sancti obitu scripserunt, spectato, ab antiquitate commendari potest, solam Puteanianam, in capita et numeros de more diuisam, e Basileensi  prime editionis exemplari recudam, pretermissis aliis duabus uel idcirco, quod altera quidem ludi dumtaxat poëtici, non uite, historice ac sincere scripte, speciem preferat, altera uero parergis superfluis, digressionibusque nimium longis ac frequentibus lectori multum tedii, uoluptatis fere nichil esset allatura; ut autem uite, a Blomenuenna concinnate, desiderium, si quis forte eo teneatur, ferri queat facilius, uite, a Puteano exarate uitam alteram, que, seculo sexto decimo iam senescente, et ex hac, et ex auctiori Blomenuenne lucubratione a Surio concinnata est, queque proinde, quidquid in hac memoratu dignum occurrit, haud dubie continet, subiungam, simulque excerpte Blomenuenne, uti et e Zacarie Benedicti lucubrationibus uerba,  ut ea, que Puteaniane et Suriane uite sunt, rarius alleganda ueniant, commentario huic, si quando congruum id fuerit, intexam, aut certe, si quid, quod a uitis edendis absit notarique mereatur, suppeditent, in Annotationibus, quas hisce subiecturus sum, inobseruatum haud preteribo.

24. Tres itaque tantum Sancti nostri uitas diuersas, quarum due recentiores, unaque antiquior supra memorata, nec tamen minus quam centum amplius post eius obitum annis scripta est, recudam; quibus cum preterea uarios, quos tandem gloria posthuma seu quoddam potius huius supplementum, e diuersis notitiis scriptisue collectum excipiet, Titulos funebres, sectionibus diuersis, quarum quelibet plures ex his contineat, ad annotationum subinde addendarum  commodum discretos, ac suis quosque numeris distinctos, e Basileensi Sancti uita eo ordine, quo ad huius calcem reperiuntur, adiuncturus etiam sim, lectorem modo huius consilii mei rationem et quid horum nomine ueniat, hic adhuc edoceri conuenit. In more olim, etiam etate S. Brunonis, positum erat, ut monachi, cum quis ex insignioribus monasterii sui uiris obiisset, schedam seu epistolam encyclicam, mortis eius nunciam, que fere membranis in longum porrectis constabat, queque quod non plicata, sed Romanorum uoluminum instar uoluta esset, Rotuli seu Rolli nomine distinguebatur, per unam e suis, qui propterea Rotularius aut Rolliger appellabatur, ad monasteria, Ecclesias aut personas, quibuscum erant aut societate aut amicitia alioue  singulari modo coniuncti, submitterent, pactas, ordinariasue seu statutas preces pro defuncti anima postulantes; responsorie autem, que ad huiusmodi epistolas, a personis, ad quas he misse erant, carmine plerumque, ac subinde etiam oratione soluta dabantur, rotuloque allato aut etiam charte separate, prout res ferebat, inscribebantur, Titulorum funebrium nomine ueniebant. Hec omnia fere aut certe non multum abludentia colliguntur ex iis, que Cangius, uarios citans scriptores, in Glossario medie et infime Latinitatis ad uocabula Rotulus, Titulus et Breuia mortuorum in medium adducit.

25. E more itaque iam descripto religiosi Calabrine eremi incole, cum in hac S. Bruno obiisset, epistolam  encyclicam, mortis eius nunciam, ad Italie, Gallie et Anglie monasteria ac Ecclesias, et quidem contra morem plerumque tunc usitatum alias etiam nonnullas, quam quibuscum societate erant coniuncti, per unum e suis, uti ipsa illa epistola, suo loco proxime ante Titulos funebres etiam edenda, fidem facit, quaquauersum miserunt, plurimasque responsorias, Titulorum funebrium nomine propterea deinceps hic distinguendas, acceperunt. Fuerunt illi, uti est ms. S. Brunonis uita, a Carthusiano Ligetensi anonymo e funebribus, de quibus hic, eius titulis presertim contexta atque ad maiores nostros a Federico Floueto, Societatis nostre sacerdote, submissa, intelligo, in Calabrina S. Stephani eremo, cum hec a Cisterciensibus, qui eam, sexaginta circiter  post obitum S. Brunonis annis ad se translatam, diutissime obtinuerant, ad Carthusianos tandem anno 1514 rediisset, hoc ipso circiter tempore ab hisce inuenti, qui prelo dignos duxere, reque ipsa ad uite sancti, que haud ita multo post Basilee fuit excusa, calcem adiecere; nec sane immerito. Etenim sancti gestis, uti ex commentarii huius decursu patescet, illustrandis non parum conducunt; etsi autem uersibus insulsis maleque tornatis plerique constent, plurimi tamen ex iis nonnulla ad sanctum speciatim spectantia edocent, aut si, quod etiam non raro fit, modo generali nimium sint concepti, Brunonem saltem, si nonnullos exceperis, ab eruditione eximia, humilitate aliaue uirtute commendant, ut etiam plerumque tum, quanto hic in  pretio apud omnes fuerit, argumento sint. Hinc itaque ego non precipuos tantum, ut Surius in sancti uita, a se contexta, fecit, sed omnes et singulos, ueluti pretiosa antiquitatis monumenta, ab ipso statim felici S. Brunonis e uiuis excessu scripta, recudam, maxime quod a multis, ut intelligo, auide desiderentur, Basileensisque seu Puteaniana sancti uita, ad cuius calcem dumtaxat reperiuntur, paucorum in manibus uersetur.

26. Porro cum edende S. Brunonis uite, non excepta etiam illa ipsa, que ex primorum quinque Carthusie priorum Chronico excerpenda, tante antiquitatis merito, uti ex iam dictis pronum est colligere, non gaudeant, ut fidem per se facere possint; imo uero cum uel idcirco, quod ab auctoribus synchronis  aut subequalibus scripte non sint, ambigi non immerito queat, an quelibet earum asserta ueritati certo consonent, non parum sane in hoc commentario laborandum erit, ut, que inter illa sunt, uera a falsis, certa a dubiis, probabilia ab improbabilibus, uerisimiliaque ab iis, que uerisimilitudine destituuntur, secernam. Atque hoc quidem ut effectui mandem, adhibiturus frequenter sum, non tantum supra huc transcriptum e primorum quatuor Carthusie priorum chronico sancti elogium, titulosque funebres, de quibus iam dictum, uerum etiam nonnulla, tum scripta alia antiqua, ab auctoribus, qui aliquid saltem ex occasione de S. Brunone memorie prodidere, elucubrata, tum diplomata seu  chartas instrumentaue publica, de quorum omnium auctoritate ac fide tunc dicam, cum in medium adducenda seu citanda erunt; laborem autem omnem non parum subleuabunt nonnulli, qui de S. Brunone, adductis non solum documentis antiquis, uerum etiam, que ex hisce formare potuerunt, argumentis, uel ex instituto, uel, si ex occasione tantum, sermone saltem prolixiore tractarunt, scriptores recentiores. Et locum quidem hos inter non infimum tenebunt Surianus in suis ad Surianam S. Brunonis uitam Annotationibus, Mabillonius tum alibi, tum maxime in Annalibus ecclesiasticis, Hercules Zanotti in sua Italice scripta S. Brunonis Historia, anno 1741 Bononie excusa atque a reuerendissimo  domino, Carthusie Mauerbacensis in Austria abbate, anno 1761 nobis submissa.

27. Nec minus usui erunt Carthusianus anonymus, qui librum quartum Annalium Carthusiensium, modo quidem excusum, hactenusque tamen, ut iam supra monui, publici iuris non factum, composuit, Historie litterarie Francie Scriptores, precipue tom. IX, in uita S. Brunonis, Camillus Tutinus in Ordinis Carthusiensis, etsi interim hoc opus ad manum non habeam, nisi mutilum, Historie Prospectu, Morotius in sacri Carthusiensis Ordinis Theatro chronologico, Ioannes Columbius in sua de Carthusianorum initiis Dissertatione, Innocentius le Masson lib. I Annalium Carthusiensium, aliique in decursu nominandi non pauci. Citandum interim a me, ueluti  uisum inspectumue, studiosus lector non exspectet Seuerum a Neapoli, seu de Trafaglionibus, qui preter alia, que ad propositum nostrum suggeri ab eo suspicor, multa etiam, ut Surianus in suis ad S. Brunonis uitam Annotationibus pag. 197 et seq. docet, monumenta ac diplomata, ad S. Brunonem remque Carthusianam spectantia, e tenebris in lucem protulit; hic enim scriptor penes nos non exstat; in aliis autem bibliothecis, quas hic scrutandas curaui, inueniri non potuit, nec in regionibus remotis querendum duxi, maxime quod eius defectum magna saltem ex parte suppleri putem ex tribus diuersis mss. de S. Brunone tractatibus, supra iam memoratis, quorum unus, qui Chronologico diplomatica  de S. Brunone Diatriba inscribitur, multaque antiqua documenta ac diplomata complectitur, a Michele Morkens, Carthusie Coloniensis alumno, ad decessores meos anno 1727 fuit transmissus; alter, qui non pauca, in non uulgato hactenus moxque iterum laudato Annalium Carthusiensium libro quarto pariter occurrentia, suppeditat, a Carthusianis huiatibus nobiscum est communicatus; ac tertius denique, qui potissimum, ut iam monui, e funebribus Sancti Titulis a Carthusiano Ligetensi anonymo est contextus, a P. Federico Floueto ad maiores nostros dono anno 1658, ut pariter iam monui, fuit submissus.

28. Hisce porro addi etiam potest uite S. Brunonis, quod multa eruditione est refertum, Compendium  Historico-chronologico-criticum, a Carthusie Parisiensis alumno, qui nomen suum subticeri omnino uult, mecum haud ita pridem communicatum. Atque ita, studiose lector, modo habes presenti § memorata adiumenta precipua, quibus ad illustranda examinandaque S. Brunonis Acta in hoc commentario sum usurus. Ceterum sciendum est, indiscriminatim a me et absque et cum aspiratione Carthusie et Carthusiani uocabula exarari, quod ita factitatum inueniam a plerisque me pregressis scriptoribus, quos ego erroris arguere non ausim. Licet enim uocabulum Cartus, ut Puteanus in exhortatoria sua, uite Sancti a se contexte adiecta, de qua in ultima ad hanc Annotatione dicam, oratione uult, uere  esset uox Hebraica, perfecte uocatus significans, reque ipsa uocabulum Hebraicum Cartham Hieronymus de nominibus Hebraicis  uocationem perfecit Latine interpretetur, consequens tamen propterea non est, ut uel a Cartus uel a Cartham Hebraicis uocabulis Cartusie et Carthusiani nomina nomenclationem acceperint. Rem ipsam modo aggrediamur.



§ II. Nobile Sancti genus, patria, tempus natale.

Nobili genere ortum esse S. Brunonem, omnes eius uite edende unanimi consensu tradunt, idque indubitatum apparet: etenim breue eius elogium, quod e quatuor primorum Carthusie Priorum Chronico num. 7 recitaui, ita habet: »Magister Bruno,  natione Teutonicus, ex preclara urbe Colonia, parentibus non obscuris«  . . . »eremum Carthusie fundauit.« Ad hec stirpis, e qua editus est Bruno, nobilitati testimonium etiam prebet Ecclesia S. Marie Rothomagensis utpote in titulo suo funebri, ad Carthusianos Calabrinos anno 1102 misso, qui inter titulos huiusmodi ad uitarum calcem, ut dixi, edendos locum 146 obtinet, de Sancto sic loquens:

»Ipse fuit sapiens, uir nobilis, indole fulgens.« Nec contra generis, e quo ortus est Sanctus, nobilitatem argui merito potest ex Manasse Simoniaco, post Geruasium anno 1067 uita functum, Remensium archiepiscopo, qui in Apologia sua, pluries infra  laudanda, de Brunone  ita loquitur: »Cuius  societatem non magnopere affectamus, utpote de cuius uita et libertate penitus ignoramus;« licet enim hisce uerbis, ingenuusne esset Sanctus, dubitare se Manasses indicet, e uehementissimo dumtaxat, quo in Brunonem, moribus suis pessimis aduersum, ferebatur, odio id facit. uerum sunt nonnulli, qui, generis, e quo ortus est Bruno, nobilitatem penitus rimari conati, eum e nobilissima illa Coloniensi familia, quam »de Hartenfaust seu de Duro Pugno« incole indigitant, aliisque nobilissimis item, quas hic infra nominant, familiis trahere originem, scripserunt.

30. Etsi res, uti ex dicendis intelliges, admodum  sit incerta, qui tamen et a quibus tradatur, cum id futurum putem non ingratum, lectori exhibeo. Erhardus Winheim, Carthusie Herbipolitane alumnus, in opere suo, quod »Sacrarium Agrippinense« inscripsit, annoque 1607 typis Coloniensibus uulgauit, pag. 212 ita scribit: »Ad initiatorem  igitur quod attinet, S. Brunonem, duxit is originem ex nobili prosapia Hartenfaust, una e quindecim Romanis per S. Maternum et Traianum imperatorem in urbis  presidium ductis familiis, quemadmodum quatuor suorum gentilitiorum arma ex Chronico Coloniensi testantur.« Theodorus Petreus, Cartusie Coloniensis alumnus, in suis ad Chronicon Carthusiense Petri Dorlandi, quod e tenebris eruit typisque anno  1608 uulgauit, elucidationibus ita obseruat: »Habuit uero  parentes et genere et uirtute inter Ubios cumprimis claros, ex illa nimirum nobilissima Romanorum prosapia oriundos, qui Agrippine nouam deduxere coloniam, quam etiamnum de Duro Pugno incole indigitant.« Hec illi: ac posterior quidem, cum ambos S. Brunonis parentes nobilissima, que de Duro Pugno dicitur, familia oriundos affirmet, sanctum tam ex parte patris quam ex parte matris e familia de Duro Pugno oriundum seu Hartefaustanum facit; prior uero, cum sanctum, nulla facta parentum eius mentione, e familia de Hartenfaust, seu de Duro Pugno trahere originem, dumtaxat tradat, fueritne id ex parte patris, an matris, aut etiam an ex utriusque parte simul, non  definit.

31. Distinctius locuti fuere, qui ante Petreum et Winheimium floruere, Petrus Blomenuenna et Stephanus Brolmannus, Ubiorum, qui medio circiter seculo sexto decimo floruit, antiquarius, a Gelenio in opere de Colonie Agrippinensis magnitudine ab ipso statim initio alibique non raro laudatus, quorum alter Sanctum ex parte patris, alter ex parte matris familia Hartefaustanum facit. Prioris uerba, que uite sancti, a se non admodum diu post annum 1515 typis Coloniensibus edite, hicque a nobis, ut iam supra monui, non recudende, Prologo mox subdit, hec sunt: »Beatus Bruno, sacri Carthusiensis ordinis initiator, natione Teuthonicus, ex insigni  ciuitate Colonia, que antiquitus Agrippina a Marco Agrippa, genero Octauiani, dicebatur, de parentibus tam genere quam uirtute claris duxit originem. Imperator quippe Traianus et senatus Romanorum nobiles illuc olim Romanos pro incolatu ciuitatis terreque custodia direxerant; quibus matrimonialiter uicini nobiles coniungebantur. Ex quibus una tribus dicta fuit De Sapientibus, ex Romanis uero una appellabatur de Duro Pugno. De his ortus est beatus Bruno ex parte patris. Ex parte uero matris sanguinem traxit de tribu nobili Romanorum, de Parua Cogitatione nuncupata, ex familia, que postmodum de Rubro Stessen dicta est.«

32. Posterioris uero, que hic, teste Morkensio, de nobilibus sancti natalibus interrogatus, reposuit  ista: »Aimilius seu Sapiens cognominatus fuit S. Bruno, ex Colonia Agrippinensi oriundus ex patre de familia Romana-Francica et patricia Aimilia et Sapientum  que tradux et causa cognominis est; ac matrem habuit patriciam ex Catonum familia, que uernaculo Francico idiomate  de Duro Pugno uocata est, cum esset Catonum sub Ubio-Romanis; auiam maternam ex patricii Aimiliorum  de Parua-Cogitatione Francis; proauiam ex huius quadam traduce familia de Rubea-Stessa  Cum longius descendisset linea, matrimonia contracta sunt, et ex hac quidam eques egregiis facinoribus in Cruciada regum dono capite Aethiopis coronato scutum auxerat.« Ita Blomenuenna  et Brolmannus, quorum alter preterea sanctum ex parte matris Stessenum, alter ex parte patris Aimilianum facit; an omnia autem et singula  tum Brolmanni, tum Petrei, Blomenuenne et Winheimii asserta, uerbis iam recitatis inclusa, ueritati consonent, examinare hic non lubet, sed tantum, an sanctus ex nobilissimis, que uerbis recitatis nominantur, familiis, ac precipue an ex Hartefaustana, cui eum scriptores quatuor laudati unanimi consensu attribuunt, oriundus recte asseratur.

33. Ac Petreus quidem, et Winheimius, nullum plane, quo Hartefaustanam sancti originem probent, monumentum antiquum laudant, nedum adducunt in medium. Nec melius firmat Blomenuenna, que  de Hartefaustano sancti ex parte patris, Stesseno uero ex parte matris ortu memorie prodit. Quod autem ad Brolmannum pertinet, ea quidem hunc, que de sancti genere profert, e domus, a Gelenio, de Colonie Agrippinensis Magnitudine lib. III, syntagmate 19 memorate, que ad Rubeam Stessam dicitur, queque, quod in ea Sanctus progenitus feratur, sacram eius imaginem, porte affixam, prefert, monumentis antiquis eruisse, Morkensius in ms., quam iam supra laudaui, Chronologico-diplomatica de S. Brunone Diatriba affirmat; uerum que qualiaue hec sint, non edicit. Ad hec ipsemet quidem Brolmannus, quo, quod Sancto attribuit, genus probet, apud Morkensium scribit: »More nobilium  Germanorum habuit  quatuor insignia, quibus illustre genus suum familiamque ostenderet ac propugnaret, 1. De Sapientibus  qui habuerunt ceruleum leonem in candido campo salientem; 2. De Duro Pugno  qui scutum album ornauerunt duobus brachiis rubeis et cancellatis, manu in modum pugni contracta, quasi ad luctam; 3. De Parua-Cogitatione , quibus clypeus erat rubeus cum niuea trabe, contorta per ambages; 4. De Rubea-Stessa , quorum clypeus in campo rubeo habebat duas trabes contortas, et hinc inde duo Aethiopum capita coronata.«

34. uerum gentilitia insignia, que hic Brolmannus  memorat, queque una cum sancti imagine etiam uita, a Blomenuenna conscripta penesque me exstans, ad calcem exhibet, propria fuisse S. Brunoni, seu ei ob genus, ex quo ortus esset, competiisse, nulla ratione uerosimile apparet. Etenim gentilitia, qualia memorat Brolmannus, nuncque in usu sunt, insignia tum primum, cum Christiani, quod demum sub finem undecimi, ac initio duodecimi seculi factum, bellum sacrum in Oriente contra infideles suscepere, sunt oborta, ut Muratorius tom. Iu Antiquitatum Italie col. 689 et seq. e uariis auctoribus recte docet; Bruno autem, uti ex infra dicendis patescet, omni dubio procul ante annum 1050 natus est, ut proin huiusmodi insignia nec parentibus eius, nec ipsimet competierint. At uero Commentarios  Rerum ciuilium, quos Brolmannus, Res Colonienses illustrans, composuerit, apud Morkensium laudari etiam inuenio; quare cum in hisce, generi, quod Sancto attribuit, probando accommodata forsan abs illo suppeditari putarem, nec tamen Commentarios illos, uti nec antiqua, ut iam innui, domus, ad Rubeam Stessam dicte, monumenta, ex quibus, que de sancti genere Brolmannus tradit, eruere hic potuerit, ulla ratione nossem, Coloniam litteras dedi, quibus ab Augustino Aldenbruck, Societatis nostre sacerdote, petii, ut, si quid, quod ad Hartefaustanum aliudue sancti genus demonstrandum conduceret, uel de monumentis illis, uel de Brolmanno scriptisque ab eo Commentariis, uel etiam de familia familiisue, ex quibus Sanctus oriundus ab hoc  scriptore asseritur, compertum haberet, indagandoue assequi posset, totum id ad me scribere dignaretur.

35. Ac petitioni apprime sane satisfecit uir, de Museo nostro optime meritus, datis hunc in finem ad nos duabus epistolis, in quarum prima de Brolmanno quidem scriptisque ab eo Commentariis ita loquitur: »Magnam is operam in colligendis urbis  monumentis antiquis posuit, sed nichil ex iis publici iuris factum preter Epideigma, continens tabellas diuersas eri incisas et Prefatione aut dedicatione in auersa parte inscriptas. Eiusdem rerum ciuilium Commentarii mss. ubi lateant, Superi norint; crediderim ego inter amicos et heredes ab eius obitu diuisos, meque ante XXII  annos librum illius primum, qui de Ubiorum origine et antiquis sedibus, apud P. Hartzheimium P. M. uidisse;« de genere uero seu familiis, ex quibus Sanctus originem traxisse traditur, sic scribit: »Quod ad splendorem generis S. Brunonis demonstrandum faciat, nichil aliud superest, quam constans traditio et fama publica. Certum quidem est, familias illas  hic Colonie floruisse, prout plurima testantur monumenta, que in uariis edibus tum sacris, tum profanis etiamnum uisenda supersunt una cum eisdem scutis ac tesseris gentilitiis, que Morkensius, Brolmannus, Gelenius adducunt. At nullo sat firmo documento preter traditionem predictam commonstrare huc usque possum  ex iisdem familiis ortum fuisse S. Brunonem.«

36. Quod porro ad domus, in qua Sanctus Colonie Agrippine natus fertur, monumenta antiqua, ex quibus, que de Brunonis genere tradit, Brolmannus hauserit, iam pertinet, »Domum, inquit, que primis eum  cunis excepit, ante dies aliquot denuo adii; at ueterem illam et antiquissimi operis, quam adolescens sepe, deinde hic loci politioris litterature magister iterum perlustraueram, frustra in moderna ad seculi huius genium annis abhinc aliquot composita requisiui.« Ac deinde, interpositis nonnullis, que, cum de gloria sancti posthuma tractabo, opportunius describentur, Hunc in modum prosequitur: »A quibus  et  fenestris antiquis noue substitute sunt, parum pensi habitis scutis et inscriptionibus, que in antiquis, ut nullus dubito, licuisset reperire. Supra portam uisitur S. Bruno, et in tabulato superiore cubiculi  cernitur idem Sanctus, scutis quatuor  circumdatus. Sed opus illud ducentos et quinquaginta annos etate sua uix reor excedere.« Et quatuor quidem, quod hic monendum, scuta illa e Blomenuenna aut Morkensio, apud quos exstant, eri incisa lectori exhibiturus hic fuissem, si e familiis, quarum sunt, genus ducere S. Brunonem, ulla ratione constaret. uerum rem secus habere, ex dicendis magis magisque patescet.

37. Laudatus Augustinus Aldenbruck uerbis  proxime recitatis etiam adiecerat, sese, quo certiora ad me perscribere posset, curaturum preterea, ut, an quidquam, nobili S. Brunonis generis definiendo aptum, in tabulariis publicis, que Colonie die schrein, scrinia appellantur, fortassis inueniretur, ab amicis, quibus ea, data occasione, aperienda scrutandaque sperabat, certior redderetur; cum autem id factum fuisset, secundam e duabus supra dictis scripsit epistolam, hisce maxima ex parte uerbis conceptam: »Amicorum ope consecutus sum, ut in precipuis id genus  tabulariis uetustiores charte omnes, que De Rubea-Stessa agebant, perlustrate sedulo fuerint atque excusse; sed nichil ex iis erui aliud potuit, quam ab annis  sexcentis et amplius precipue nobilitatis urbice duo fuisse stemmata, quorum unum nomine Alborum, alterum Rufforum insignitum fuerit. uerum frustra hisce e chartis familia et liberi petuntur, cum in antiquissimis sola deprehendantur nomina Alborum seu de Albis et Rufforum, sequiori deinde euo additum subinde reperiatur unius alteriusue filii nomen in hunc fere dumtaxat modum: Superne De albis; infra Hilliger, etc., filii. Ex quibus id unum confici existimem, S. Brunonem a parente potius nomen de Albis, uon den Weisen, quam Aemili aut Sapientis, prout Brolmannus ex recensione Morkensii censuit, aut potius auguratur, traxisse.«

38. Atque hec sunt, que laudatus Augustinus Aldenbruck ad quesita, a nobis sibi proposita supraque  expressa, rescripsit; ex illis autem pro Hartefaustana Aimilianaue Sancti origine determinanda nichil omnino potest erui. Primo enim, cum quo loco modo Rerum ciuilium Commentarii, a Brolmanno scripti, lateant, sese ignorare, num. 35 prodat, sitne in iis, unde hic auctor assertum a se Sancti genus probet, quid comprehensum, relinquitur eque ac ante incertum; quod autem ad scuta et inscriptiones, in antiquis domus Stessane, que S Brunoni natalis perhibetur, fenestris expressa pertinet, seculo ea quinto decimo, aut etiam ipsa imagine, que S. Brunonem, quatuor scutis gentilitiis, a Brolmanno supra enumeratis, circumdatum, in superiori cubiculi, quod Sanctus inhabitarit, tabulato representat, queque  ducentorum dumtaxat et quinquaginta  circiter annorum uidetur, etate fuisse superiora, nullo plane, quantum scio, argumento potest probari; ut proinde, etsi etiam iisdem, quod tamen neutiquam constat, clarissime Hartefaustanam Aimilianamue Sancti originem fuisse expressam daretur, certa tamen hec propterea, ut consideranti patebit, minime euaderet, Quare cum nec ex publicis, uti laudatus Aldenbruck num. precedenti indicat, ciuitatis Coloniensis tabulariis, nec ex aliis, quod sciam, obuiis note auctoritatis etatisque monumentis ullo modo confirmetur, restat, ut in solo num. 35 allegata publica fama constantique traditione sit fundata, ac proin ut plane sit incerta, cum traditio, que testimoniis a re, circa quam uersatur, trium ut minimum seculorum spatio remotis, dumtaxat fulcitur, fidem  indubitatam, uti ex se patet, facere non possit, talisque sit, uti ex iam dictis liquet, Coloniensium de Hartefaustana Aimilianaue Sancti origine traditio.

39. Nec est, cur ex Gelenio de Colonie Agrippinensis Magnitudine lib. III, syntagmate 19 et Brolmanno apud Morkensium opponas, domum, que ad Rubeam Stessam hodieque dicitur, ad S. Brunonis, qui et in ea natus sit, parentes pertinuisse, ac proin horum saltem alterum e familia Hartefaustana, Stessane cognatione iam tum coniuncta, exstitisse; preterquam enim quod illud sola traditione, que mox dicta prestare non uidetur, innitatur, qui, queso, probabis, domum illam  aut fuisse, antequam ad Sancti parentes pertineret, a Stessanis, a quibus  et nomen tunc acceperit, possessam, aut, si possessa ab hisce iam tum fuerit, ad Sancti parentes cognationis, que hos inter et illos intercederet, causa transiisse? Ad hec Gelenii, qui similia credidisse potest, auctoritas, ut eadem pariter credam, minime sufficit; hic enim scriptor, quod etiam fere, ut modo intelligo, de Brolmanno dicendum, quecumque ad Ubie gentis magnitudinem facerent, promiscue, nullo discrimine, delectu nullo habito, corrasisse dignoscitur. Omnibus itaque accurate perpensis, Hartefaustanusne familia Sanctus, seu potius, ut generatim loquar, quo determinato illustri genere natus sit, deficientibus, quibus id tuto assignetur, monumentis antiquis satisque idoneis, plane est dubium; ut Surius sane in eius uita, contra ac a  Blomenuenna, e quo hanc, ut dictum, partim composuit, fieri uidebat, a definienda nobili Sancti origine prudenter abstinuerit, eumque parentes habuisse et genere et uirtute claros, num. 1 dumtaxat scripserit. Blomenuennam nichilominus, quam Surium Ferdinandus princeps elector Coloniensis, seu potius qui datam huius nomine anno 1624 ad clerum Coloniensem de celebranda S. Brunonis festiuitate epistolam encyclicam, quam integram Glorie posthume intexam, scripsere, sequi maluerunt, hisce hi ea uerbis usi: »Sanctus Bruno, magnum Ecclesie decus et ornamentum, ciuis Coloniensis, Colonie nobili Hartenfaust familia natus et educatus.« uerum hi tante auctoritatis, uti per se liquet, esse non possunt, ut hic audiendi sint.

 40. Idem etiam de Hieracensi  episcopo dicendum, qui, ut Seuerus a Neapoli apud Surianum in illustrata Sancti nostri uita pag. 86 testatur, in collecto a sese archiepiscoporum Rhegiensium in Calabria Catalogo, cui post Arnulphum S. Bruno, tanquam electus ecclesie huius presul, inseritur, fuisse hunc e familia Alcuina seu Alchanirina natum, memorie prodit. Quibus enim e monumentis Catalogum illum collegit Octauianus? An ex antiquis? Id quidem cum Suriano loco cit. crediderim. Ast an etiam ex tam antiquis, ut fidem indubiam ex sese facere fuerint nata? Id enim uero nec Surianus affirmat, nec absque fidei  minime suspecte testimonio facile in animum induxero. Ut ut sit, certe Ughellus, a quo tom. IX Italie in archiepiscoporum Rhegiensium Catalogo post Arnulphum S. Bruno, tanquam electus huius in sedem illam successor, pariter recensetur insignique preterea elogio ornatur, nullam plane de Alcuina seu Alchanirina sancti origine mentionem facit. Atque hec de Brunonis genere, quod nemo facile definiat, dicta sufficiant; ad solum eius natale sermonem modo conuerto. Qui unanimi consensu, Sanctum nobili genere ortum, iidem, in Germania Colonie Agrippine etiam natum, omnes eius asserunt biographi. Et sane hanc eorum assertionem ueritati esse apprime consonam, satis liquet uel ex solo primorum  quatuor Carthusie Maioris Chronico, ante annum, ut iam docui, 1137 concinnato, fideque dignissimo, quod in S. Brunonis elogio, num. 7 huc transcripto, opportune ad institutum presens ita habet: »Magister Bruno, natione Teutonicus, ex preclara urbe Colonia parentibus non obscuris natus . . . , eremum Carthusie fundauit.«

41. Accedit porro Sigeberti Gemblacensis, anno 1113 e uiuis sublati, que iisdem fere uerbis solum Sancti natale Colonie Agrippine collocat, Chronographia, uti etiam Petrus uenerabilis, anno 1156 uita functus, qui magistrum Brunonem lib. II Miraculorum, cap. 28, Coloniensem appellat. At uero Sanctus noster a duobus scriptoribus sibi ceuis, quorum alter Chronicon Malleacense, a Labbeo  tom. II Bibliothece noue mss. editum, alter Fragmentum Historie Francie a tempore Roberti ad mortem Philippi I regis, a Chesnio tom. Iu Scriptorum Francie insertum, conscripsit, Remensis etiam appellatur. Amborum uerba huc transcribo. Prioris tom. Labbei cit., fol. 205 hec sunt: »Fulbertus docuit Berengarium, canonicum sancti Martini. Qui item Brunonem Remensem et alios multos heredes philosophie reliquit;« posterioris tomo Chesnii itidem cit., fol. 89 ista: »Hoc tempore tam in diuina, quam in humana philosophia floruerunt Lanfrancus Cantuariorum episcopus, Guido Langobardus, Maingaudus Teutonicus, Bruno Remensis, qui postea uitam duxit eremiticam.« Ad hec inter funebres Sancti titulos duo occurrunt, quorum altero,  inter edendos trigesimo secundo, Bruno expresse Gallicus uocatur, altero Gallus, fuisse, sat aperte innuitur. Prior, qui ecclesie S. Marie Carnotensis scholarium est, sic habet:

Quam Phebe Phebo, quam cetera sidera lune,
Tam totus mundus adsit tibi, Gallice Bruno;
Posterior uero, qui sancti Geruasii Falesie in Northmannia est, locumque inter recudendos 114 obtinet, ita sonat:

Gallia multorum mater nutrixque uirorum,
   Isti quando pares es habitura mares?
Iste tuus quondam doctrine prebuit undam
   Gentibus et cleris, etc.

42. Hinc porro, cum preterea Gallum fuisse S. Brunonem, alii etiam eius, quos hic recensere,  opere pretium non est, Tituli funebres indicare uideantur, non nemo forte existimabit, e Gallia eum fuisse oriundum, nec Colonie Agrippine, sed Remis natum; uerum cum monumenta antiqua non collidenda, sed, si fieri queat, componenda inter se sint; Sanctus autem alia etiam quam ortus ratione Gallus, aliaque item quam natiuitatis, Remensis dici potuerit, reipsa id ita in Chronico Malleacensi, allegato e Chesnio Fragmento historico Titulisque funebribus factum esse, credendum est, ne alioquin monumenta hec antiqua pugnare dicenda sint cum antiquissimo quatuor primorum Carthusie Priorum Chronico seu excerpto ex hoc Sancti elogio, quod nullo plane modo, utpote Brunonem natione Teutonicum et Colonie Agrippine natum, disertissime docens, ueritati consonum  potest intelligi, nisi reipsa hic Colonie Agrippine natus sit. Sanctus itaque Remensis quidem a Chronici Malleacensis dictique Fragmenti historici scriptoribus dictus fuerit, quod hisce non tam ex patria, quam ex studiis, quibus Remis tum discendo, tum docendo diutissime uocauerat, et ex dignitatibus, quas ibidem obtinuerat, notus esset; pro gallo uero in Titulis funebribus habitus fuerit uel simili fere de causa, uel quod in Gallia potissimum educatus fuisset; quod postremum eo minus reiiciendum est, quod in Titulo funebri 115, qui S. Marie Tornacensis est, Colonie natus et in Gallia educatus dicatur. En illum:

Quem genuisse Colonia, Francia uult aluisse,
 Gloria, Bruno Pater, genti communis utrique
Ascensu facili sociatur ad agmina celi.

43. Atque ita, omnibus rite expensis, S. Brunonem Colonie Agrippine natum esse, extra omnem controuersiam arbitror; uerum multum abest ut annus eius natalis tam certo definiri queat. Hunc interim post annum Christi 1050 Bailletus ad 6 Octobris col. 83 collocat; ast eumdem decem ut minimum annis maturandum, Historie litterarie Francie Scriptores tom. IX, pag. 233, aliique plures obseruant; et recte quidem, ut uite, a Sancto ducte, series ostendit. Etenim S. Bruno, uti infra ostendam, occasione turbarum, quas in Ecclesia Remensi Manasses archiepiscopus excitarat, anno 1076 aut sequenti scholarum, quam in hac gerebat, prefecturam  dimisit; quod proinde, si post annum demum 1050, ut Bailletus uult, natus sit, anno etatis sue uigesimo quinto aut certe uigesimo sexto fecerit. Quare, cum simul, antequam hoc faceret, multis iam annis, ac proin duodecim saltem aut quindecim, scholas Remenses rexisset, censequens erit, ut celeberrimarum harum scholarum prefecture iam inde ab anno etatis sue duodecimo, aut ad summum quinto decimo, quod nemo sane mentis admittet, fuerit admotus. Brunonem autem multis annis scholarum Remensium prefecturam, priusquam hanc abdicaret, gessisse, ex iis, que Marlottus Historie metropolis Remensis lib. I, p. 115 scribit, simulque ex iis, que de anno, quo Sanctus prefecturam illam dimisit, iam dicta sunt, dilucide consequitur:  Brunonem enim scholarum Remensium caput seu rectorem iam inde ab anno 1056 constitutum a Geruasio archiepiscopo fuisse, loco cit. is scriptor tradit, nec multum a uero eum aberrare, ex infra dicendis de tempore, quo Bruno Remis docere primum inceperit, dilucide patescet. Sanctum interim Remensibus scholis diu prefuisse, aliunde in antecessum nunc probo. Atque ad hoc quidem opportune hic succurrit, qui e funebribus Sancti Titulis septuagesimus tertius est supra centesimum. In hoc enim Nolienses monasterii S. uincentii canonici Regulares, qui, »uisa schedula, que Brunonis incomparabilis philosophi obitum patefecit,« ingemuere, diu hunc Remensium scholarum prefecturam gessisse, disertis uerbis affirmant, ita loquentes: »Bruno . . . ueram  scientiam et prudentiam liberalium artium, nec non ceteras Cardinales uirtutes habuit et seruauit, quas in bono fine consummauit. Dudum siquidem ecclesie sedis Remensium summus didascalus, utpote in psalterio et ceteris scientiis luculentissimus, et columna totius metropolis diu exstitit.

44. Ad hec Sanctum, cum Remensium scholarum prefectura sese abdicauit, non uiginti quinque dumtaxat aut uiginti sex annorum, quod, ut dictum, ex Bailleti opinione consequitur, sed prouectioris etatis fuisse, in uita Urbani II pape, Mabillonii et Ruinartii Operum Posthumorum tom. III inserta, pag. 6 et 7 posterior e binis hisce scriptoribus efficacissime e uariis funebribus Sancti nostri Titulis probat. uerba  eius proinde, Titulos simul, e quibus partim hec deprompta sint, suo singulis numero apposito, designans, huc transcribo. Sic habent. »Hunc  »Gemmam sophie« appellant  canonici sancte Marie Blesensis; »Lucem ecclesiarum«  monachi Bellouacenses sancti Luciani; »Clarissimum sophistam«  Miciacenses sancti Maximini; »Doctorem doctorum«  Bernacenses; »Magistrorum decus, remigium turbe Remensis«  Parisienses sancte Marie Maioris ecclesie canonici; hunc »Doctrine prebuisse undam gentibus et cleris,« aiunt  sancti Geruasii ualesienses; »Cunctos superasse toto in orbe magistros«  sancti Timothei Remenses;  »Eius doctrina tot factos esse sapientes, quot mens nescit«  sancte Marie Spulingenses; et monachi sancti Nicolai Andegauensis, »Eius doctrinam toto fulgere in orbe,« unde eius »Sequaces« esse optant  canonici cathedralis ecclesie sancte Crucis Aurelianensis. Nimius essem in ceteris eius elogiis recensendis. At omittere non licet canonicorum Andegauensis ecclesie cathedralis sancti Mauricii testimonium, quo Brunonem asserunt magistrum fuisse non puerorum aut minorum clericorum, sed uirorum grauium et iam doctorum, qui sub eo diuina, id est, Theologiam addiscebant. Quod sane arguit, eum iam tunc mature etatis fuisse, cum Remis ante suum secessum doceret.«

45. Ita ille, qui deinde e canonicorum ecclesie  cathedralis Andegauensis Titulo, qui inter recudendos locum 166 tenet, uersibus aliquot, qui sic habent:

Eius et eximia celebratur ubique sophia,
Plusquam Maronis laudatur lingua Brunonis,
Gloria Platonis uilescit laude Brunonis.
Hic precellebat doctoribus, hic faciebat
Summos doctores, non instituendo minores.
Doctor doctorum fuit hic, non clericulorum.
Nam nec honestates uerborum, nec grauitates
Sumpsit Brunonis nisi uir magne rationis.
Nunciat egregiam Diuina docendo sophiam,
lectori exhibitis, ita mox post pauca, que huc minus faciunt, prosequitur: »Iam uero quis dixerit, tantum uirum, quem omnes ferme Galliarum, Anglie et  Italie ecclesie ueluti celeberrimum scientiarum magistrum certatim commendarunt, has laudes annos uiginti aut paulo plus aut minus natum promeruisse? Quis, inquam, sibi in animum induxerit, Brunonem ea etate diu scholas adeo celebres cum tanta eruditionis et doctrine fama rexisse, ut post uiginti  secessionis annos mors eius tanquam omnium doctorum magistri a plerisque orbis Christiani ecclesiis celebrioribus deplorata fuerit?« Hactenus Ruinartius: et sane, cum Sanctus in tot adductis ab eo Titulis funebribus tam uariis tamque profusis, quas, breui spatio etateque iuuenili haud facile merendas, Remenses scholas docens aut harum prefecturam gerens meruerit, laudibus ornetur, argumento  id est perquam ualido, fuisse illum, cum hanc anno 1076 aut seq., ut dictum, dimisit, uiginti quinque aut uiginti sex annis maiorem, ac proin ante seculum undecimum, media sui parte iam elapsum, seu ante annum 1050 esse natum.

46. uerum quanto quidem citius id euenit? Zanotti  in contexta a se Sancti uita pag. 3 duo affert e Calabrie monumentis, que laudat, testimonia diuersa, que S. Brunonem nonagenario maiorem obiisse, produnt. Alterum, quod Epigramma uocat, quodque spelunce, in qua Sanctus in Calabria habitarit, fuerit inscriptum, duobus constat his uersiculis:

Iam nonaginta duos uite compleuerat annos,
   Cum Superos fragili carne solutus adit;
 alterum, quod e ms. antiquissimo, ut ait, fuerit desumptum, de Brunone sic habet: Obiit »Pridie Nonas octobris anno ab orbe redempto millesimo centesimo secundo, mense octauo, etatis sue uero anno nonagesimo secundo.« Cum ergo Sanctus, uti infra suo loco probabitur, omni dubio procul anno 1101 uita functus sit, anno circiter 1008 natus indubie fuerit, si binis illis adductis, quorum altero Sanctus, cum iam nonaginta duos uite annos implesset, altero, cum iam nonagesimum secundum uite annum ageret, obiisse traditur, testimoniis sit standum. uerum hec e fontibus adeo antiquis, ut fidem indubiam mereantur, profecta mihi non uidentur: licet enim alterum e ms. antiquissimo Zanotti indicet depromptum, quante tamen antiquitatis  hoc fuerit, non adiungit, dubitareque proinde sinit, an seculo quarto decimo, aut etiam quinto decimo exstiterit antiquius; quod utrumque a Sancti nostri etate est remotius, quam ut scriptis de eo tunc confectis sua queat certa constare fides.

47. Et uero ipsemet Zanotti ms. illud, ut ut antiquissimum, magni aut fecit: etsi enim etiam, quo ab errore chronico quantum ad annum Christi 1102, cui Sancti obitum illigat, habeatur immune, Christi annos in illo ab Incarnatione, prout hec Natiuitatem precessit, numerari affirmet, recitatis tamen, que iam huc transcripsi, binis testimoniis, mox subdit, probabile non esse, Sanctum ad tantam, quanta in hisce asseritur, etatem peruenisse, additque etiam, id ita idcirco sibi uideri, quod non appareat,  qui is in etate tam prouecta  austerum adeo, quale tum in Carthusia Maiori, tum in Calabria duxit, uite genus ducere, labores et erumnas, itinerumque, quibus se dedit, incommoda sufferre potuisset. Ita fere quantum ad substantiam Zanotti, et recte sane. Atque hinc est, cur et eorum, qui Sanctum anno 1020 natum statuunt, opinio mihi displiceat: in hac enim ille, cum anno 1084 in Carthusie eremum secessit, annorum quatuor supra sexaginta exstiterit; qua pariter etate rigidissime grauissimisque incommodis obnoxie uite, quam tunc primum fuerit amplexus, ducende  fuisse parem, minus credibile apparet.

48. Quapropter cum Sanctus equidem, ut supra ostensum, maior, quam uiginti quinque aut uiginti sex annis, cum anno 1076 aut sequenti Remensium scholarum prefectura sese abdicauit, haut dubie exstiterit, natiuitas eius circa annum 1030 aut paulo serius hunc annum inter et annum 1040 collocanda uidetur. Ita enim, cum in Cartusiam secessit, annorum dumtaxat quinquaginta circiter exstiterit; qua etate plures fuisse et adhuc reperiri uiros, uegetos adhuc ac robustos, durissimisque laboribus ferendis idoneos, experientia habetur compertum. Ita etiam poterit intelligi, qui factum sit, ut Bruno, cum Remensium scholarum prefecturam anno 1076 aut sequenti dimisit, hanc iam dudum, id est, annis  quindecim circiter, ut supra dictum, aut saltem duodecim, imo iam inde ab anno 1056, si Marlottus loco supra cit. recte notet, gessisset, eamque, qua tunc inclaruisse, a Guiberto de Nouigento, auctore ceuo infra sepissime laudando, diserte asseritur, uariisque in Titulis funebribus supra citatis innuitur, nominis celebritatem iam acquisiuisset. Et sane Sanctum, cum Carthusie eremum est ingressus, quinquagenarium circiter aut eo etiam paulo maiorem fuisse, ac proin tempore iam assignato natum esse, utcumque etiam suadet modus, quo de eo, ueluti de uiro longe grauissimo, etatisque plane mature, sermo fit tum in uariis Titulis funebribus supra laudatis, tum in uita S. Hugonis, Gratianopolitani episcopi, apud nos tom I Aprilis inserta, in qua  auctor synchronus Guigo, quintus Carthusie Maioris prior, num. 11 de S. Brunone, ad sanctum hunc episcopum paucis diebus, antequam Carthusiam ingrederetur, ueniente, ita loquitur: »Adest magister Bruno, uir religione scientiaque famosus, honestatis et grauitatis ac totius maturitatis quasi quoddam simulacrum.«

49. Accedit, in diuersis ecclesiis iam tum, cum Sanctus anno 1084 in eremum secessit, celebres floruisse uiros, quos hic discipulos habuisset, hosque inter Odonem de Castellione, qui anno 1088 ad summum pontificatum fuit euectus, nomenque Urbani II assumpsit. Nec hic preterire possum antiquum Carthusie Montis Dei in Picardia codicem, in quo S. Bruno septuagenarius obiisse legitur, ut  Iacobus Martinius, Carthusie huius alumnus, apud Morkensium in ms. huius Chronologica-diplomatica de S. Brunone Diatriba, § 1 testatur; si enim codex ille recte notet, Sanctus utique, utpote anno 1101 uita functus, anno circiter 1030 natus fuerit. uerum cum de codicis illius etate nichil uel a Martinio, uel a Morkensio additum inueniam, rem alio adhuc argumento, quod mihi omnium ualidissimum apparet, iuuerit firmasse. Sanctus uerosimiliter, uti infra probabo, ante annum 1050 Berengario in philosophia magistro usus est; quare cum hanc uerosimillime non prius exceperit, quam cum septemdecim circiter annorum esset, hique ab anno 1050 ordine retrogrado computati deducant ad annum circiter 1030,  Sanctum circa hunc ipsum annum natum esse, consequitur. Atque hinc precipue simulque ex aliis supra in medium adductis probabilissimum sane apparet, Sanctum anno circiter 1030 aut paulo serius hunc annum inter et annum 1040 natum esse; quod cum sufficienter modo probatum putem, ad alia progredior.



§ III. Qualis Sanctus in pueritia fuerit, canonicusne S. Cuniberti, et qua etate esset, cum litteras discendi causa Gallias adiit, et an ibi Berengarium in philosophia magistrum habuerit.

Blomenuenna in contexta a se uita de Sancto, adhuc puero, ita loquitur: »Huius a cunabulis mater sapientia lactabat infantiam, et semper in profectu etatis proficere ad meliora edocuit. Hic  etiam, dum puer esset, nichil puerile gessit in opere, sed quasi future religionis speciem ostentans, plurium monachorum institutor a Domino parabatur. Sortitus est autem a Domino animam bonam, laudabilem indolem, ingenium docile, memoriam tenacem, uoluntatem affectuose inclinatam ad optima.« Eadem in edenda Sancti uita habet Surius, a Blomenuenna, quem hic quantum ad substantiam ad amussim expressit, in uerbis, quibus utitur, dumtaxat diuersus. Atque hec quidem omnia, etiamsi expresse uel scriptoris uel monumenti antiqui testimonio confirmari haud queant, uerosimillima uniuersim apparent; quod uero nominatim ad eximias, quibus Sanctus adhuc puer effulserit, animi dotes pertinet, ueritati sane id esse consonum, subsecuta  eius per totam uitam gesta dubitare non sinunt, luculenterque ex dicendis patescet. uerum enimuero leuiora hec sunt; grauiora longe, difficultatibusque pene inextricabilibus implicata modo sequuntur. Blomenuenna uerbis, proxime ex eo iam recitatis, hec subdit: »uerum scholis Parisiensibus traditus, liberalibus artibus imbuendus, ultra ceuos proficiens et inter primos philosophos habitus scholarum magister est effectus.« Sanctus ergo secundum Blomenuennam, cui Surius etiam consonat, litteris liberalibusque artibus Parisiis, celeberrima Galliarum ciuitate, fuerit imbutus.

51. Ac Sanctum quidem litteris operam daturum Colonia Agrippina Gallias petiisse, apud omnes in confesso est, nec ulla ratione potest reuocari in dubium,  uti ex dicendis quisque facile intelliget. uerum queri hic potest, qua etate Gallias adierit, num nullam ante in patria litteris operam nauarit, num preuie S. Cuniberti canonicum non egerit, et num tandem uere Parisiensem urbem petierit studiisque suis consecrarit. Et primo quidem Brunonem in patria, antequam in Galliam proficisceretur, litterarum Grammaticeque rudimentis fuisse imbutum, uerosimillimum apparet: uerum an altioribus etiam scientiis? Id sane, dum locum, quo ibi Bruno studuerit, assignant, innuere uidentur Historie litterarie Francie Scriptores tom. IX, p. 233. Etenim hic Sanctum non tantum in collegiata S. Cuniberti ecclesia, et litteris tam diuinis quam humanis optime imbutum, et magna cura educatum fuisse, scribunt,  uerum etiam citant in margine Labbeum Bibliothece Noue tom. I, p. 638, seu Sancti nostri elogium, ex hoc Labbei loco num. 7 huc transcriptum, in quo tamen ad eorum propositum nichil occurrit, quam »litteris tam secularibus quam diuinis ualde munitum fuisse Brunonem;« que elogii uerba, ut consideranti patebit, intelligenda precipue sunt de altioribus scientiis Philosophia et Theologia, quas Sanctus aliquando calluerit, quasque interim eum Colonie, antequam Gallias adiret, non didicisse, ex etate minus prouecta, qua tunc fuisse, infra probabitur, certum apparet. Quod autem ad locum, quo Sanctum Colonie educatum litterisque imbutum  aiunt, hunc etiam Sancti apud Labbeum elogium neutiquam exprimit.

52. Oportet ergo, ut scriptores illi, que loco cit. de re illa litteris mandarunt, unice hauserint et prolixa, quam ibidem pro se una cum Sancti elogio dumtaxat citant, quamque Mabillonius Musei Italici tom. I, part. II, pag. 119 et seqq. exhibet, Manassis archiepiscopi Remensis Epistola, ad Hugonem Diensem, Sedis Apostolice in Gallia legatum, data, in qua ita loquitur: »Bruno nec noster clericus, nec noster natus aut renatus est, sed sancti Cuniberti Coloniensis, in regno Teutonicorum positi, canonicus est.« Et sane Sanctus, quem ex hisce Manassis uerbis Colonie in collegiata S. Cuniberti ecclesia canonicum fuisse, constat, uerosimillime etiam, ex parte  saltem, et in hac educatus, et litteris fuerit excultus, si modo iam inde ab eo tempore, quo in Galliam sese nondum contulerat, Colonieque iuuenis adhuc degebat, Cunibertinis canonicis fuerit adscriptus. uerum sunt, qui sanctum tum demum, cum anno circiter 1076 aut sequenti improbis Manassis archiepiscopi moribus Remos deserere fuisset coactus, canonicatu in collegiata S. Cuniberti Ecclesia donatum fuisse, contendunt, idque idcirco quod Sanctus anno 1079, quo prefatam epistolam Manasses scripsit, Cunibertine Ecclesie canonicus ratione obtenti in hac in adolescentia canonicatus uocari nequiuisset, cum tunc beneficio huiusmodi, utpote a pluribus iam annis Ecclesie Remensis canonicus factus, sese haud dubie abdicasset. Res sane mihi sat uerisimilis  apparet.

53. Attamen fieri potest, ut Manasses locutus fuerit de Sancto, ueluti de Cunibertine Ecclesie canonico, quod, etsi non amplius tunc, aliquando tamen in hac canonicatum obtinuisset, eumque, utpote prauis suis moribus contrarium, pro canonico Remensi habere ex odio nollet; quod ut facilius credi queat, faciunt, que iam recitatis proximo subdit, hec uerba: »Cuius  societatem non magnopere affectamus, utpote de cuius uita et libertate penitus ignoramus; et quia, quando apud nos fuit, multis beneficiis a nobis in eum collatis, male et nequiter tractati sumus.« Ita quippe, ut Sancto apud Sedis Apostolice legatum inuidiam  conflet, Manasses hic loquitur. Ad hec Sanctus a Cunibertino canonicorum collegio, in quo primum uite, ad canonum prescriptum exigende, sese dederat, Cunibertinus canonicus, etsi ad aliud canonicorum collegium iam transiisset, dici forsan adhuc potuerit, quod pro tempore, quo Remis uersaretur, possessi in Ecclesia Cunibertina canonicatus fructibus dumtaxat renunciasset, ipso interim canonicatu canonicique Cunibertini titulo retento, ut ad hunc, si quando Remensi excidisset, redire potuisset. Duo certe diuersa hunc in modum, maxime si legitima, ut fieri potuit, auctoritas interuenerit, beneficia possidendo in canones peccaturus Sanctus fuisse non uidetur. Hisce itaque consideratis, eorum opinio,  qui Brunonem, antequam Gallias adiret, Colonie in collegiata S. Cuniberti ecclesia canonicum exstitisse, autumant, non omnino improbabilis apparet, ac proin Historie litterarie Francie scriptores, dum sanctum, antequam Gallias peteret, et Ecclesie Cunibertine canonicum faciunt, et in hac fuisse educatum, affirmant, erroris indubitati arguere non ausim, licet interim contrarium estimantium opinio probabilior appareat.

54. Et hec quidem probabilior multo erit, si ad id, ut Sanctus Ecclesie Cunibertine canonicus esse potuerit, prouectior fuerit quam quatuordecim aut quindecim annorum etas requisita. Sanctus enim, cum id circiter etatis esset, aut adhuc iunior, Colonia in Galliam litteras discendi ergo profectus iam  fuisse, Remisque studuisse uidetur. Funebris enim Titulus, inter recudendos 56, quo S. Marie Ecclesie metropolitane Remensis canonici Sancto parentarunt, sic habet:

Quem tenerum docuit mater Remensis alumnum,
Propositi tenuisse fidem letata Brunonem,
Migrantem ad Dominum lacrymis precibusque salutat.
Per tenerum autem alumnum quatuordecim aut quindecim annorum, aut etiam paulo iunior adolescens hic intelligendus uidetur. Ita autumo, tum quod adiectiuum tener, dum etatem afficit, ad paucos hanc annos per se contrahat, tum quod Sanctus Remis litteras humaniores didicerit, annoque circiter 1047 philosophiam, cum uerosimiliter annorum circiter septemdecim dumtaxat esset, Turonis audire  inceperit. Et hoc postremum quidem infra probabo; Sanctum autem Remis humaniores litteras didicisse, fidem facit apud Mabillonium Prefatione in seculi uI Bened. part. II, num. 85 Baldricus abbas Burguliensis, auctor ceuus; ibi enim in carmine ad Godefridum Remensem nondum edito de S. Brunone sic canit:

Et tunc Remis erat, Remis quoque Bruno studebat,
   Bruno Latinorum tunc studii speculum.
Hic autem per Latinorum tunc studium non philosophiam, aliasue altiores scientias, sed litteras humaniores, quibus lingue grammaticeque Latine studium comprehenditur, uerosimillime intelligit.

55. Et uero Sanctum, qui, cum iuuenis admodum,  ut dictum, Remis studuerit, uerosimillime, antequam hoc faceret, nec Parisiis, nec in alia Galliarum ciuitate litteris operam dederit, politiori litteratura seu humanioribus litteris sese Remis excoluisse, ipsimet Historie litterarie Francie scriptores loco supra cit. non obscure docent, pesi illum eque ibidem, quam aliis scientiis, ut eui, quo uiuebat, mos ferebat, incubuisse, asseuerantes, ut uerosimillime, dum pro scientiis, a Brunone Colonie Agrippine haustis, eius apud Labbeum exstans elogium loco supra cit. laudant, minus ex hoc, quam uerbis suis indicent, deductum uoluerint, aut certe, quid ex eo consequeretur, minus perspexerint. Porro Sanctus tanto ardore tantoque successu humanioribus litteris seu lingue Latine studio sese totum in celeberrima  tunc Remensi schola addixit, ut aliis in exemplum proponeretur. Ita ex ultimo, e duobus proxime huc transcriptis Baldrici, abbatis Burguliensis, uersiculis colligendum uidetur: »Bruno Latinorum tunc studii speculum.« Ad hec quantum Sanctus nominatim in petica facultate progressum fecerit, sufficienter ostendit uel solum ab eo compositum atque tum alibi sepius, tum Parisiis a Iudoco Badio cum ceteris sancti uiri Operibus anno 1524 excusum Pareneticum ad celestia capessenda Epigramma, utpote in cuius uersibus, ut ut ad artem omnino non exactis, ea tamen, quam in aliis pene omnibus petis seculi XI, quo Sanctus floruit, frustra queras, et uenustas et elegantia mirifice elucet.

56. Integrum id speciminis loco huc transcribo.  Sic habet:

Mortales Dominus cunctos in luce creauit,
   Ut capiant meritis gaudia summa poli.
Felix ille quidem, qui mentem iugiter illuc
   Dirigit atque uigil noxia queque cauet!
Nec tamen infelix, sceleris quem penitet acti,
   Quique suum facinus plangere sepe solet.
Sed uiuunt homines, tamquam mors nulla sequatur,
   Et uelut infernus fabula uana foret,
Cum doceat sensus, uiuentes morte resolui,
   Atque erebi penas pagina sacra probet;
Quas qui non metuit, infelix prorsus et amens
   uiuit et extinctus sentiet ille rogum.
Sic igitur cuncti mortales uiuere curent,
   Ut nichil inferni sit metuenda palus.
 Nec minus Sanctus, uti ex dicendis pronum erit colligere, altioris ordinis scientiis, quam petica facultate sese studuit imbuere. uerum ubi hasce ac nominatim quidem philosophiam didicit? Pro ciuitate Parisiensi stant non modo Blomenuenna uerbis num. 50 huc transcriptis, Surius in Sancti uita, aliique Ordinis Carthusiensis scriptores non pauci, uerum etiam, quos omnes nominare non uacat, alii nonnulli, ac nominatim in Uniuersitatis Parisiensis Historia, anno 1665 a se edita, tom. I, pag. 467 et seq. Cesar Egassius Buleus, qui, licet Sanctum Parisiis philosophie incubuisse, aperte ibidem non edicat, satis tamen id indicat, quique, quod reliqui non faciunt, opinionem suam, qua preterea Sanctum  Parisiis docuisse, autumat, probare etiam nititur.

57. Ac ad id quidem tres coniecturas adhibet diuersas. Omnium postremam, cum tantum eo tendat, ut Sanctum Parisiis, quod infra dumtaxat discutiendum, docuisse probet, pretermitto, solumque duas reliquas examino. Harum posterior »petitur  ex auctore anonymo, qui Historiam a Roberto ad mortem usque Philippi I perduxit, quique Brunonem nouit aut nosse potuit. Ille autem iis eum accenset, quos prope certum est studuisse et docuisse Parisiis. »Hoc tempore,« inquit, nempe circa annum 1060, »tam in diuina, quam in humana philosophia floruerunt Lanfrancus Cantuariensis episcopus, Guido Langobardus, Manigaudus Teutonicus, Bruno Remensis, qui  postea uitam duxit eremiticam.« Nemo autem dixerit, uiros illos docuisse Remis.« Ita ille, qui, quamquam Sanctum philosophie Parisiis incubuisse, expresse non edicat, satis tamen id innuit, cum, Parisiis studuisse eum, prope certum esse uelit, simulque, quo rem euincat, anonymi textum, quo Sanctus in philosophia floruisse, asseritur, in medium adducat. uerum unde, queso, Brunonem non alibi quam Parisiis philosophie incubuisse, aut etiam scientiam hanc docuisse, certum esse potest?

58. Sane Brunonem philosophiam Remis docuisse, ex infra dicendis ac nominatim ex ipso, quod hic Buleus laudat, Fragmento historico uerosimilius apparet, ut proinde contrarium sit incertum, debeatque uel hinc Bulei coniectura, de philosophia a  Brunone Parisiis excepta, pro admodum incerta haberi; an uero de aliis, quos anonymus a Buleo adductus laudat, certior sit, aliis examinandum relinquo, et ad alteram scriptoris huius coniecturam iam uenio. »Hec est ex Chronici Malleacensis  manuscripto codice, qui seruari dicitur Parisiis in bibliotheca Puteana, quique ab auctore conscriptus est circa annum 1160, et in lucem editus a Philippo Labbeo. In eo autem leguntur hec uerba ad an. 996: »Gerbertus docuit Fulbertum, Carnotensem episcopum. Hic iterum Fulbertus docuit Berengarium canonicum S. Martini. Qui item Brunonem Remensem et alios multos heredes philosophie reliquit. Bruno quidem  perfectus philosophus et eremita apud Calabriam multorum monachorum Pater obiit in Christo.« At ubi Berengarius eum heredem philosophie reliquit? Certe ubi ipse docebat; at non legitur docuisse Remis, sed Turonis, et presumitur docuisse Parisiis post mortem Fulberti Carnotensis preceptoris sui. Itaque uerisimile est, Brunonem eum  Lutetie audiuisse.«

59 Hactenus Buleus, contendens uidelicet, non tantum Sanctum nostrum philosophie placita Parisiis excepisse, uerum etiam ibidem in hisce magistro usum esse Berengario, Turonensi S. Martini canonico, uiro illo ex sparso hereseos sue, qua realem Corporis et Sanguinis Christi in Eucaristie Sacramento presentiam negauit, Caluinoque et eius  sequacibus prelusit, ueneno per omnem late Europam notissimo. uerum cum Berengarius  Parisiis docuisse nuspiam legatur, sitque proinde, uti ipsemet Buleus uerbis recitatis satis indicat, an ibidem reuera ille unquam docuerit, admodum dubium, cur Turonis hunc, ubi certe docuit, a Sancto in philosophia auditum fuisse, e recitatis Malleacensis Chronici uerbis potius non intulit? Sane cum Berengarius, a Lanfranco uariis disputationibus deuictus, et a discipulis propterea desertus, Parisios et scholas dimittere, Turonasque repetere, ex ipsiusmet Bulei opinione sub annum 1038 fuerit coactus, nequiit profecto Sanctum in philosophia ibidem habere discipulum, utpote qui tunc, anno  demum, ut docui, 1030 circiter natus, decimum etatis sue annum nondum attigisset. Ruit itaque et altera, qua Parisiis a Brunone philosophiam fuisse exceptam, probetur, formata a Buleo coniectura. Et uero Sanctum non Parisiis, sed Remis uel Turonis philosophie incubuisse, dicendum: Remis quidem, si Berengarius in scientia illa magister ei non obtigerit, Turonis uero, si obtigerit.

60. Ac horum quidem primum idcirco placet, quod Sanctum diu Remis studuisse et docuisse, et ex iam dictis et ex porro dicendis certum omnino sit; postremum uero, quod utique, si reuera Sanctus, ut Chronicon Malleacense tradere uidetur, in philosophia Berengarium audierit, factum id esse ibi, ubi hic docebat, uerosimillimum appareat. Ut  itaque Remisne, an Turonis philosophie placita Bruno exceperit, definiri utcumque queat, habueritne hic in philosophia Berengarium magistrum, est indagandum. Ac Sanctum quidem in philosophia magistro usum esse Berengario, mea est opinio, quam ut probem, primo eos, qui illi aduersantur aut certe non fauent, conuenio. Marlottus, postquam Historie metropolis Remensis tom. II, pag. 135 S. Brunonem dixit preceptorem, in philosophia uidelicet, nactum fuisse Berengarium, S. Martini Turonensis canonicum, statim addit, »si chronographo Malleacensi, Brunonis cetaneo, credatur.« Mabillonius fidei professioni S. Brunonis, quam tom. Iu ueterum Analect. pag. 400 edidit, annotationem hanc prefixit: »Deoduini epistole propter  argumenti affinitatem subiicere uisum est S. Brunonis fidei professionem, quam morti proximus edidit, damnata heresi Berengarii, cuius discipulus fuerat, si fides est Chronico Malleacensi.« Duo itaque uiri illi eruditi, Marlottus nempe et Mabillonius, quidquid Chronici Malleacensis auctor uerbis num. 58 a Buleo adductis scribat, pro indubitato non habuere, Brunonem in philosophia magistro usum umquam esse Berengario. Nec tantum rem hanc dubiam, uerum etiam a uero alienam autumauit Mabillonius.

61. Etenim Prefatione in Seculum uI Benedictinum num. 7 circa medium sic scribit: »De hac propagatione  agens sancti  Maxentii chronographus, eam, tanquam e fonte, repetit a Girberto seu Gerberto monacho Auriliacensi, qui Fulbertum Carnotensem docuisse dicitur. Fulbertus uero, ait, ille, »docuit Berengarium canonicum sancti Martini: qui item Brunonem Remensem et alios multos heredes philosophie reliquit:« quo ex loco nonnulli colligunt, Brunonem, sacri Carthusiani Ordinis institutorem, Berengarii discipulum exstitisse. uerum preterquam quod illius Maxentiani chronographi auctoritas tanti non est, ut id adstruere ualeat, certe ipsa chronographi uerba longe aliter interpretanda uidentur. Hec enim uerba, »qui item Brunonem Remensem« etc. non ad Berengarium referenda sunt, sed ad Fulbertum, qui Berengarium docuit, qui item Brunonem Remensem.  Deinde ipsamet uerba non euincunt, Fulbertum, nedum Berengarium, auditorem habuisse Brunonem, sed tantum Brunonem et alios multos, siue a Fulberto, siue a Berengario heredes philosophie relictos fuisse, a quocumque demum preceptore eruditi fuerint illi, id est, Bruno aliique philosophie heredes. Certe Brunonem iam clericum et Coloniensem canonicum, ac proinde litteris excultum, ex urbe Colonia in Remorum ciuitatem accessisse, constat; at longe uerosimilius est, eum a Notgero, Leodicensi episcopo, eiusque discipulis institutum fuisse. Huius rei testis est locupletissimus Manasses, Remorum archipresul, in Apologia sua, ubi de Brunone, qui eius moribus aduersabatur, hec habet: »Bruno nec noster clericus, nec noster natus  aut renatus est, sed sancti Cuniberti in regno Teutonicorum positi canonicus est,« etc. Id obseruare uisum est hoc loco de uiro sanctissimo, qui, etsi Berengarii discipulus fuisset, longe ab eius errore abhorruit, ut probat ipsius confessio de sanctissimo eucaristie sacramento, quam alias retulimus. Sed interest uerum a falso discernere, et nubeculam illam, si qua erat, a tanto lumine remouere.«

62. In altera deinde in Seculum uI Benedictinum Prefatione, quo opinionem suam confirmet, num. 85 sic scribit: »Hunc Godefridum  uiuentem ac mortuum laudauit Baldricus abbas, qui eum Remis genitum, litterisque institutum cum  Brunone fuisse dicit. Ita enim canit ille in carmine nondum edito ad Godefridum Remensem.

Nobilis urbs Rome soror inquam, et Roma secunda
   Te genuit, peperit promeruitque sibi.
Hec te doctrine totius nectare fultum
   Adsciuit studiis preposuitque suis.
Gallia tunc etiam studiis florebat opimis,
   Florebatque tuo Gallia plus studio.
Ad te currebant examina discipulorum
   Et refouebantur melle parentis apes.
Et tunc Remis erat, Remis quoque Bruno studebat,
   Bruno Latinorum tunc studii speculum.
Ipsis temporibus studuitque senex Herimannus,
    Et mundo studii clara lucerna fuit.
Tu fueras iuuenis, fueras et acutior illis.
   Tertius ergo uenis, iam quoque primus eras.
Geruasio princeps, princeps tuus ille Manasses
   Successit, qui te promouet ad studium.
Ex his intelligitur, quod in priori Prefatione  ostendimus, Brunonem Remis operam litteris  dedisse, non Turonis sub Berengario magistro, ut quidam ex Chronico Malliacensi male intellecto persuadere uolunt; et quidem non solum cum predicto Godefrido, sed etiam cum Herimanno seniore, quem Gozechinus scholasticus primum laudat inter illius seculi sapientes et auctoritate  prestantes, qui, relictis inferioribus studiis, in theologie otium concesserant.«

63. Hactenus Mabillonius: uerum hec, ut iam supra docui, Baldrici, abbatis Burguliensis, uerba, »et tunc Remis erat, Remis quoque Bruno studebat, Bruno Latinorum tunc studii speculum,« que potissimum, quod Mabillonius contendit, conficere deberent, in sensu naturali et magis obuio accepta significare dumtaxat uidentur, Brunonem Remis litteris humanioribus operam dedisse. Si autem per »Latinorum studium« a Baldrico litteras humaniores non fuisse intellectas, prefracte uelis, esse equidem non uidetur, cur hic auctor magis debeat intelligi de philosophicis, quam de theologicis studiis, quibus Bruno Remis animum excoluerit. Quod  si ergo reipsa in toto huc transcripto textu de theologia dumtaxat, in quam sanctus Remis una cum Godefrido Remensi et Herimanno seniore incubuerit, Baldrico abbati sermo sit, quid, queso, inde habebitur pro opinione, qua sanctum, non Turonis apud Berengarium, sed Remis philosophiam excepisse uult Mabillonius? Scriptori huic nichilominus consensere deinde Historie litterarie Francie scriptores tom. IX, pag. 233, ita in inferiori pagine huius margine notantes: »Ex errore et ex Chronici Malleacensis sensu male intellecto factum est, ut, Brunonem Turonis sub Berengario studuisse, quidam auctores scripserint. Remis id fuisse, Baldricus, Burguliensis abbas, diserte  affirmat.« Ita illi; sed dispiciamus  modo, an, qui sanctum sub Berengario Turonis studuisse, seu philosophie placita excepisse scripserunt, indubie errarint, ac Malleacense Chronicon male intellexerint, seu potius an hoc uerbis num. 61 datis sat felici successu interpretetur Mabillonius. Primo hic scriptor ait: »Hec . . .  uerba, »qui item Brunonem Remensem,« etc, non ad Berengarium referenda sunt, sed ad Fulbertum, qui Berengarium docuit, qui item Brunonem Remensem.« Fulbertum ergo, non Berengarium, ex hac Mabillonii interpretatione magistrum in philosophia Sanctus habuerit. uerum hoc, nisi simul Chronici Malleacensis auctorem erroris arguere uelimus, nequit admitti.

 64. Fulbertus enim, de quo loquitur, fuit Carnotensis episcopus; hic autem, ut Historie litterarie Francie scriptores tom. uII, pag. 265 dilucide ostendunt, e uiuis excessit anno 1029, quo Sanctus uel non natus, uel certe pre etate nimium adhuc imbecilla philosophie lectionibus excipiendis intelligendisque idoneus nondum erat, uti ex iis, que de natali Brunonis anno supra dicta sunt, pronum est eruere. Et uero sancto Fulbertum Carnotensem esse non potuisse in philosophia magistrum, ipsemet Mabillonius forsitan obseruarit. Ita suspicor, quod Chronici Malleacensis interpretationi, de qua iam dictum, alteram hanc proxime subiungat: »Deinde ipsamet  uerba non euincunt, Fulbertum, nedum Berengarium, auditorem  habuisse Brunonem, sed tantum Brunonem et alios multos, siue a Fulberto, siue a Berengario »Heredes philosophie« relictos fuisse; a quocumque demum preceptore eruditi fuerint illi, id est, Bruno, aliique philosophie heredes.« Ab opinione sane, qua Sanctus apud Turonas sub Berengario studuisse, statuitur, eruditi omnes facile discedent, si alter hic, quo Mabillonius utitur, Chronici Malleacensis interpretandi modus locum debeat habere. uerum res, ut mihi equidem apparet, uerosimillime secus habet; quod ut probatum dem, ipsa recito Malleacensis Chronici uerba, non ea tantum, que Mabillonius loco supra cit. transcripsit, uerum etiam, que hisce premittuntur, aliquot alia, textum aliquanto prolixiorem constituentia, qui sic habet: »Girbertus  uero natione Aquitanus, monachus Aureliacensis sancti Geraldi ecclesie, . . . . ab imperatore papa Romanorum subleuatus est propter philosophie gratiam: mutatum est nomen eius pristinum et uocatus est Siluester. Girbertus enim docuit Fulbertum Carnotensem episcopum, qui post Leobinum exstitit episcopus. De quo multa scripta uel in pagina, uel in cantu sancte ecclesie remanserunt. Hic iterum Fulbertus docuit Berengarium canonicum sancti Martini. Qui item Brunonem Remensem et alios multos heredes philosophie reliquit.«

65. Ordine hic, quo floruerunt, recensentur nonnulli, ut consideranti patebit, philosophie doctores seu magistri, quorum alii aliis scientiam hanc tradidere; quare, cum Berengarius, uti apud omnes  in confesso est, philosophie doctor seu magister etiam exstiterit, hec chronographi Malleacensis uerba: »Qui item Brunonem Remensem et alios multos heredes philosophie reliquit,« non ad Fulbertum, ut uult Mabillonius, sed ad Berengarium referenda sunt, itaque debent intelligi, ut significent, hunc ipsummet S. Brunoni philosophie scientiam tradidisse. Et uero, ut ita intelligantur, naturalis etiam maximeque obuius quem offerunt, sensus exigit, quemadmodum, quantum opinor, quisque facile fatebitur, qui preiudiciis uacuus exstiterit. Mabillonius quidem, ut sanctam philosophiam a Berengario doctum non fuisse, ac proin hec uerba, »Qui item Brunonem Remensem,« etc., eo modo, quem assignat, exponenda euincat, in probationem  adhuc addit, »Brunonem, iam clericum et Coloniensem canonicum, ac proinde litteris excultum, ex urbe Colonia in Remorum ciuitatem accessisse,« idque constare ex hisce  Manassis Remorum archipresulis de S. Brunone uerbis, »Bruno nec noster clericus, nec noster natus, aut renatus est, sed sancti Cuniberti, in regno Teutonicorum positi, canonicus est,« etc. uerum litteris, que altioris, ut philosophia, ordinis sint, nondum sanctum, cum Colonia Remos adiit, excultum fuisse, supra docuimus, nec id constare potest ex allegatis a Mabillonio Manassis archiepiscopi uerbis, cum ex hisce, ut iam supra dictum, potius appareat, sanctum nostrum, antequam litteras discendi causa  Remos adiret, S. Cuniberti canonicum non exstitisse, sed tum demum, cum anno 1076 aut sequenti Remis excedere fuisset compulsus.

66. Nullum itaque ex argumentis, quibus Mabillonius, modo uel uno uel altero a se assignato Chronici Malleacensis, que prolixe nunc discussa sunt, uerba explicanda esse, probatum uult, rem certo euincit, ac proin sensui naturali magisque obuio, quem hec offerunt, adherens, ita ea pergo accipere, ut Berengarium S. Brunoni philosophie placita tradidisse, significent: quod proinde re ipsa etiam factum, pro uerosimillimo habeo, Chronici Malleacensis, quod auctorem Sancto nostro fere equalem habet, auctoritate impulsus. Addit quidem  etiam Mabillonius, tanti hanc  non esse, ut Chronicon illud iis, que adstruit, fidem indubitatam facere possit, reque ipsa nonnulla, que memorie prodit a ueritate aliena, deprehensa sunt, tum a Labbeo, a quo primum publici iuris factum est, tum post eum ab Historie litterarie Francie scriptoribus tom. XII, pag. 79 et sequenti. uerum, etsi id ita sit, uerosimillimum tamen adhuc apparet, quod de tradita S. Brunoni a Berengario philosophia affirmat. Ea enim, in quibus Chronici illius auctor a ueritate deuiasse notatur, ab etate eius longius abfuere; in iis autem, que uel tempore suo uel non diu ante gesta sunt, uix unquam a Labbeo, qui tamen errores eius sedulo adnotauit, errasse notatur, ut proinde, cum synchronus aut certe pene equalis Sancto nostro exstiterit,  in iis utique, que de audita ab hoc sub Berengario philosophia tradit, errasse existimandus non sit, neque uero errasse, a Labbeo notatur. Quare, si non omnino certum, uerosimillimum equidem, omnibus consideratis, est, Sanctum nostrum a Berengario philosophiam doctum fuisse.

67. Hinc porro iam consequitur, ut eam, non Parisiis, quod hic etiam probandum erat, sed Turonis, cum in hac ciuitate, non autem  in alia, Berengarius docuerit, uerosimillime exceperit. At uero, inquies, Berengarius impia sua, qua alios etiam inficere conabatur, heresi infamis iuxta ac periculosus erat, ac proin existimandum non apparet, uel  sancti parentes, uel eos, qui illius adhuc iuuenis curam gerebant, commissuros fuisse, ut Sanctum, magistri huiusmodi discipline traditum, uenenate impieque doctrine hauriende discrimini exponerent. uerum Berengarius non statim, cum scholas Turonenses regere cepit, in heresim fuit prolapsus, nec statim, cum hereseos sue uirus spargere cepit, passim pro heretico ab omnibus fuit habitus. Et Hugo quidem Lingonensis episcopus, Berengarii olim condiscipulus, primus fuit, qui ab eo  in eucaristie sacramento et realitatem et transubstantiationem negari, detexerit, quique haud ita dudum post, quo errantem in uiam reduceret, pulchram ad eum dedit epistolam; quare cum hec  non citius, quam paulo ante Octobrem anni 1049 scripta fuerit, consequens est, ut uerosimillime praua Berengarii doctrina anno dumtaxat proxime hunc antecedenti, quo etiam hec aut tantum paulo citius turbas in ecclesia excitasse uidetur, ab Hugone Lingonensi episcopo fuerit detecta. Iam uero, cum id ita sit, nichil sane sancti parentes, tutoresue impedire debuit, quo minus eum anno 1047, quo ex supra dictis septemdecim circiter annorum iam esse potuit, Turonas mitterent philosophie placitis a Berengario imbuendum. Imo uero non satis uideo, cur eo etiam anno 1048 aut sequenti, cum anno demum 1050 a Leone IX Papa in concilio Rome celebrato Berengariani errores fuerint damnati, mitti non potuisset.

 68. Nec porro Brunoni aut eius filiis dedecori uenti debet, quod is hominem de fide non recte sentientem, nec tamen ut hereticum damnatum in philosophia audierit; etsi enim id ita ex iam dictis appareat, dubitandum tamen non est, quin a Berengario saltem tunc, cum in concilio Romano damnatus primum hic fuisset, recesserit. Ita autumo uel ex eo, quod ab impia eius heresi maxime abhorruerit, ut fidem facit, tum, quas fecit, infra hic memorandas in psalmum XXI et in cap. XI, epist. I ad Corinth. commentationes, tum, quam morti proximus emisit, fidei professio, a Mabillonio, tom. Iu Analect., pag. 400 et seq. relata infraque huc transcribenda. At uero quoniam hic de fidei professione, a sancto  morti proximo emissa, sermo incidit, unum hic adhuc moneri lectorem, necesse est. Cum in professione illa Bruno statim hisce uocibus: »Credo sacramenta, que catholica credit et ueneratur Ecclesia,« subiungat: »Et nominatim, quod consecratur in altari, uerum corpus esse, ueram carnem et uerum sanguinem Domini nostri Iesu Christi, quem et nos accipimus in remissionem peccatorum nostrorum, in spem salutis eterne,« erit fortassis non nemo, qui, cum his uerbis doctrina, Berengariane e diametro opposita, contineatur, argumento etiam id esse uelit, sub Berengario Turonis philosophie Sanctum studuisse, utpote qui emisse a se fidei professioni uerba illa incluserit non aliam ob causam, quam ut Berengariane qualemcunque, cui idcirco  obnoxius esse poterat, suspicionem hereseos a sese amoliretur.

69. Et uero fuit, cum et ego, argui inde pro philosophia, a Sancto sub Berengario audita posse, arbitrarer; ast, re penitius examinata, comperi, morem hunc post Berengarianam heresim exortam diu obseruatum fuisse, ut doctiores illustrioresque fere uiri, cum morti essent proximi, fidei professionem emitterent, qua tum alia fidei dogmata, tum precipue, que ad sacratissimum eucaristie sacramentum pertinent, profiterentur. Ac inprimis quidem exempli loco sit Geruasius, Remensis archiepiscopus, anno 1067 uita functus, qui cum moriturus esset, fidei professionem non multum ab emissa per Sanctum quantum ad reconditum de eucaristia dogma diuersam,  emisit, ut uidere licet in archiepiscoporum Remensium serie, quam Gallia Christiana aucta tom. IX exhibet. Accedit Mattheus S. R. E. cardinalis, cuius Brunoniane non multum dissimilis, quam sub finem uite emisit, fidei professio apud Petrum uenerabilem, abbatem Cluniacensem, Miraculorum lib. II, cap. 22 exstat, et Ludouicus uI Francorum rex, cuius Brunoniane itidem non multum dissimilis, quam moriturus emisit, fidei professio a Baronio in Annalibus ad annum 1131 recitatur. Berengarii itaque in philosophia discipulum fuisse S. Brunonem, argui ex ea, quam hic morti proximus emisit, fidei professione non potest. Nec, ut sanctum Berengarii in philosophia discipulum faciamus, ualidius argui potest e centesimo sexagesimo  sexto, quo ecclesia cathedralis Andegauensis, S. Mauritio sacra, Brunonem mirifice celebrat, funebri Titulo; licet enim hic binos hosce contineat uersiculos,

Dux prius erroris monstrauit iter melioris
Postea doctrine, que gaudia dat sine fine
e quibus, Sanctum in errorem contra fidem, quem postea deposuerit, fuisse prolapsum, ac proin non tantum Berengarium habuisse magistrum, ast etiam peruerse eius contra eucaristie sacramentum sectatorem aliquando exstitisse, suspicari non nemo forsan posset, sinistre tamen huiusmodi de Sancto suspicioni locum inde merito esse non posse, quisque facile deprehendet, qui cum aliis, in eodem titulo antecedentibus et consequentibus, recitatos  binos uersiculos considerarit.

70. Ita quippe patescet, per »errorem,« quidem in hisce non errorem contra fidem, cui aliquando Sanctus adheserit, sed profanas scientias, quas sedulo magnaque cum laude primo coluerat docueratque, per »doctrinam« autem »meliorem,« non ullam sincere uereque fidei dogma, cui aliquando fuerit aduersatus, sed diuinam Euangelii, qua, postea seculo deserto, in eremum secessit, terrenaque suo exemplo despicere ac celestia sectari alios docuit, institutionem debere intelligi. Ut hoc eo queat deprehendi facilius, uersiculos huc facientes, tam qui consequuntur, quam qui precedunt binos recitatos, huc transcribo. Precedentes hi  sunt:

Plus quam Maronis laudatur lingua Brunonis
Gloria Platonis uilescit laude Brunonis.
Hic precellebat doctoribus, hic faciebat
Summos doctores, non instituendo minores.
Doctor doctorum fuit hic, non clericulorum.
Nam nec honestates uerborum, nec grauitates
Sumpsit Brunonis, nisi uir magne rationis.
Rectio prudentis superabat acumina mentis;
Ut documentorum doctor satis exstitit horum.
Hic plus perfectam uoluit preponere sectam
Nuntiat egregiam diuina docendo sophiam,
Primaque destruxit et tanquam friuola duxit.

71. Consequentes uero isti:

Sed nil mundana sapientia dat nisi uana;
 Hec facit elatos pompa, facit illa beatos.
Factis complebat, operando quod ore docebat:
Multos sermones faciebat per regiones.
Urbem transiuit Romam Calabrosque petiuit.

Scriptor anonymus, qui Tractatum de S. Brunone, a Carthusianis huiatibus mecum communicatum, composuit, aliter nonnichil, quo Sanctum erroris in fide suspicione liberet, titulum funebrem, ei ab ecclesia Andegauensi sacratum, interpretatur. De huius enim auctore num. 7 ita pronuntiat: »Brunonem primum laudat, quod celebrioribus doctoribus omni scientia profana  excelluerit. Deinde illum maiori laude dignum ostendit, quod »his plus perfectam uoluit preponere sectam,« id est, scientiam,  uidelicet theologiam, ut sequenti uersu explicat; »Nunciat egregiam diuina docendo sophiam.« Idcirco, qui dux erroris prius fuerat, non quidem false doctrine, sed periture et mundane scientie, ut postea dicit, siue philosophie, quam multi Sancti, tamquam que nichil aut modicum ad salutem ualet, contempserunt, »monstrauit iter melioris postea doctrine« siue concionando  siue docendo ac sacram Scripturam discipulis suis interpretando, ut canonicos Niolenses superius declarasse uidimus, cum eum dixerunt dudum ecclesie Remensis summum didascalum, utpote in psalterio et ceteris scientiis luculentissimum.«

 72. Ita ille: et sane interpretatio, quam hic suggerit, aliaue similis, si supra a me assignata, que tamen prestare uidetur, forsan displiceat, necessario debet admitti, cum, Sanctum a fide numquam aberrasse certum sit e uariis aliis funebribus eius titulis, in quibus fidem semper sanam ac integram seruasse, diserte traditur aut certe non obscure indicatur. Ut reliquos breuitatis ergo missos faciam, unum dumtaxat, uigesimum nempe et centesimum, in quo id expressius declaratur, in medium adduco. In hoc itaque monachi S. Audomari sic Sanctum compellant:

Ergo uera fides, quam tu semper coluisti,
Te trahat ad Christi requiem, quam Bruno petisti.
Ceterum hec tam de errore in fide, cuius suspectus  Bruno uideri queat, quam de fidei professione, sub uite terminum ab eo emissa, paulo fusius prosequi hic libuit, ut euidentius pateat, nichil inde pro opinione, qua Berengarii in philosophia discipulum Sanctum nostrum facimus, posse concludi. Atque ad id quidem ueritatis amor me compulit, quo preterea nunc fit, ut committere non possim, quin unum adhuc, quod eidem opinioni nostre utcunque obest aut saltem non fauet, lectori modo ob oculos ponam. Inter titulos Sancti funebres, qui numero tamen 180 fere sunt, nullus occurrit, quo ei ecclesia Turonensis parentarit; unde uideri potest Turonas non adiisse Carthusie Calabrine alumnus, qui encyclicam de morte S. Brunonis epistolam circumtulit, quique tamen id, si Turonis philosophiam Sanctus  excepisset, facturus fuisse uidetur, utpote usitatum etate sua morem, quo encyclice huiusmodi epistole ad ecclesias precipue, quibus defunctus aut notus esset, aut saltem notus esse, presumeretur, solebant deferri, uerosimillime secutus.

73. Ita, qui nostre de audito Turonis a Brunone in philosophia Berengario opinioni aduersantur, possunt arguere. uerum non omnes uerosimiliter funebres Sancti tituli uni eidemque rotulo, qui encyclicam  de Sancti obitu epistolam, a Carthusiano Calabrino circumlatam, pluresque certe ad hanc responsorias seu titulos funebres complectebatur, fuere inscripti, charteque separate, in quas aliquot ex hisce uerosimiliter fuerint coniecti, temporis iniuria interire  facile potuerunt. Quid si ergo id de titulo funebri, quo ecclesia Turonensis Sancto parentauit, factum fuerit? Ad hec Carthusie Calabrine alumnus, qui epistolam encyclicam, mortis S. Brunonis nuntiam, circumtulit, forte etiam non omnes, quibus is in uiuis superstes notus fuerat, ecclesias adierit, a more solito ob causas, que nos latent, deflectens. Ut ut sit, ex eo equidem, quod inter titulos Sancti funebres nullus omnino, ecclesie Turonensis nomine insignitus, occurrat, consequens non est, ut uel Bruno Turo is notus non fuerit, uel philosophie operam non dederit. Ambigi enim nulla ratione potest, quin Sanctus Colonie Agrippine, utpote in qua ciuitate natus ac magna ex parte educatus esset,  notissimus exstiterit, nec tamen inter funebres eius titulos ullus est, qui ecclesie Coloniensis, seu cathedralis seu collegiate S. Cuniberti, in qua tamen Sanctus canonicum egerat, nomen preferat; ut sane ex difficultate, que modo proposita est, non infirmetur opinio, qua Sanctum Turonis philosophiam sub Berengario didicisse arbitramur. Hinc porro et ex aliis supradictis consectarium est, ut Sanctus uerosimillime, cum iam octodecim esset annorum, Parisiis nondum studuisset. Cum enim, dum quatuordecim circiter esset annorum aut adhuc iunior, litteras humaniores, quarum rudimenta Colonie posuerat, Remis prosecutus sit, hisque ibidem iam imbutus philosophiam Turonis audire inceperit, nec paucioribus, quam binis, annis uerosimillime absoluerit,  quo, queso, tempore ante expletum decimum octauum etatis sue annum Parisiis studere potuerit? An autem ibidem umquam post certo studuerit aut etiam docuerit, dicenda aperient.



§ Iu. Quo Sanctus Turonis, Berengario relicto, sese contulerit, quid tum primum egerit, quandonam Remis docere inceperit, et quas ibidem scientias tradiderit, muniaque obierit.

74. Anno circiter 1048 aut certe non serius, quam anno 1050 Turonis, relicto Berengario, excessisse S. Brunonem, uerosimillimum sane efficiunt, que § precedenti in medium adduxi. uerum quo tunc sanctus sese contulit? Parisiosne, an Remos? Nullum plane, quo alterutrum indubitanter asseram, suppetit monumentum antiquum. Pro ciuitate Remensi  tamen, quod in hac Sanctum diu et studuisse et docuisse, in comperto ex dicendis sit, stare malim. Morkensius in ms. sua Chronologica-diplomatica de S. Brunone Diatriba in ea uersatur opinione, qua existimat, Sanctum ordinis sui institutorem post detectam Berengarii heresim in patriam Coloniam Agrippinam esse reuersum; quod sane uero apparet non absimile, etsi interim nullo pariter queat monumento sat antiquo probari. Sed quid de altero asserto dicendum, quo tum primum in S. Cuniberti ecclesia canonicum creatum fuisse Sanctum nostrum, Morkensius preterea affirmat? Nec hoc, uti etiam Brunonem tunc ibidem in sacram Scripturam resque theologicas incubuisse, uero apparet absimile. Quod si interim ita, ut potuit,  sese etiam reipsa res habuerit, a Manasse, Remensium archiepiscopo, S. Cuniberti canonicus eo sensu, quem num. 53 exposui, uocari Sanctus etiam potuerit, quamuis in S. Cuniberti ecclesia, antequam in Galliam litteras dicendi causa e patria primum abiret, canonicum non egisset, ut proin, etiamsi cum diu etiam ante annum 1067, quo circiter scholarum Remensium prefectura sese ex dicendis abdicauit, canonicum in S. Cuniberti ecclesia exstitisse, feret admittendum, argui ex Manasse merito non passet, hanc illum ibidem uiuendi normam iam inde ab eo tempore, quo nondum Gallias adierat, fuisse certo amplexum. Hec adde iis, que num. 52, seq. et 65 dicta sunt.

75. Porro Sanctum in patriam post exceptam  Turonis philosophiam rediisse, canonicum ibi agere tunc primum cepisse, rebusque theologicis simul dedisse operam, longe euaderet uerosimilius, si, quod laudatus Morkensius etiam tradit, Sanctum Colonia a Geruasio Remensium archiepiscopo, qui ad hanc cathedram anno 1055 fuerat promotus, ad ciuitatem Remensem, ut ibidem, quas callebat, scientias doceret, fuisse reuocatum, sat certo posset argumento probari. Pro se quidam citat Morkensius antiquum, de quo num. 49, Carthusie Montis-Dei in Picardia codicem, a Suriano in suis ad Surianam Sancti uitam adnotationibus pag. 79 laudatum; uerum cum de huius antiquitate auctoritateque, tam Suriano quam Morkensio et Martinio, de quo num.  itidem 49, altum silente, aliunde mihi non constet, neutiquam codex ille, ut ut a prefatis scriptoribus antiquus uocetur, sufficere mihi potest, ut Sanctum reuera a Geruasio Colonia Remos, ut istic doceret, fuisse reuocatum, pro indubitato habeam. Rem itaque hanc, uti etiam, an Bruno, cum Turonas audita iam philosophia, deseruit, in patriam fuerit reuersus, ibique aliquandiu, sacre interim Scripture rebusque theologicis dans operam, canonicum egerit, in medio relinquo, et ad alia Sanctum spectantia, que certioribus solidioribusque fundamentis superstruuntur, tractanda progredior.

76. Brunonem imprimis Remis, cum uerosimiliter etiam uel in hac ipsa ciuitate, uel alibi tum sacram Scripturam, tum etiam theologiam sedulo  iam excoluisset, scholarum magistrum egisse, uel ex solo quatuor primorum Carthusie priorum Chronico, seu potius e breui, quod ex hoc num. 7 huc transcripsi, Sancti elogio, utpote in quo hic ab auctore ceuo Remensis ecclesie scholarum magister diserte appelletur, certum esse debet. Id interim etiam confirmatur ex Sigeberto Gemblacensi, et Hugone, Diensi episcopo sedisque apostolice in Galliis legato, quorum ille in Chronographia ad annum 1084, hic apud Labbeum tom. X Conciliorum col. 365, in epistola ad Gregorium uII papam anno 1077 scripta, hicque infra adhuc memoranda Brunonem pariter »ecclesie Remensis magistrum« appellant. Hisce adde Meinardum, Cormeriacenum in agro Turonensi priorem, qui in titulo  funebri, inter recudendos 176, quo Sancto parentauit, ita loquitur: »Mainardus, inquam, ego in Cormariensi monasterio monachorum plurimorum nomine, non opere, prior, Remorum ciuitatis oriundus fui, domini huius Brunonis aliquot annis doctrinam audiui, Deoque uolente admodum profeci.« Hec ille, qui, quamuis se Remis sub Brunone studuisse, aperte non edicat, res tamen ita sese uerosimiliter habuerit, quod Remis ortum seu natum sese pronuntiet, ibique, ubi natus erat, aliquandiu uerosimiliter litteras didicerit.

77. Atque hec quidem, quantum opinor, S. Brunonem Remis docuisse, seu magistrum egisse, satis superque euincunt: quas uero ibidem scientias docuerit, et quo circiter tempore id operis seu muneris  primum susceperit, nunc indagandum. Ac primo quidem Sanctum pesim ibidem docuisse, concludendum apparet e funebri eius titulo 126; in hoc enim Atrebatensis S. uedasti Nobiliaci cenobii schola eum ita alloquitur:

. . . . . . . . tibi, Bruno magister acute.
uiluit hic flore mundus, sterilique decore
Flos fuit in feno: uiguit sub sole sereno,
Dum tua cantaret, studio dum musa uacaret,
Dum modo lactaret Remos, modo pane cibaret.
Nec tantum ex inferioris ordinis scientiis seu artibus pesim, sed ipsam etiam grammaticam Remis docuisse Sanctus uidetur. Etenim in ecclesie Constantiensis S. Marie uersibus scholaribus, qui titulum  eius funebrem inter recudendos 156 constituunt, »multorum preceptor grammaticorum« exstitisse declaratur; etsi autem, Remisne, an alibi grammaticos erudierit, non addatur, Remis tamen id fecisse illum, uerosimile idcirco apparet, quod alibi, quam Remis umquam docuisse, nullo plane antiquo, quod fidem indubitatam facere natum sit, monumento queat ostendi. Alia non occurrunt, que, ut scientias inferioris ordinis seu humaniores litteras Remis fuisse a Sancto traditas, euincam, possint conducere.

78. Ast quid de sublimioribus scientiis, Theologia uidelicet ac philosophia dicendum? Sanctus quoque tam hanc, quam illam Remis docuisse uidetur. Ac primo quidem, cum Brunoni laudes diuerse, uiro fere duntaxat philosophiam ac theologiam publice  professo apte conuenientes, in nonnullis titulis funebribus, ac precipue quidem titt. 31, 32, 107, 124, 126, 131, 146, 166, 168 et 173, nulla plane loci, quo scientias hasce ille docuerit, mentione facta, attribuantur, ex eo ipso mox adducto, quo Remis grammaticam docuisse uidetur, argumento consequitur, ut et ibi philosophiam ac theologiam docuerit; uerum rem alio adhuc modo lubet firmare. Fragmenti historici, quod a tempore Roberti, Francorum regis, ad mortem Philippi I deducitur, quodque a Marloto num. 57 laudatur, scriptor anonymus, quod non tam ex patria, quam ex studiis, quibus Remis tum discendo, tum docendo diutissime uacauerat, et ex dignitatibus, quas ibidem obtinuerat, Brunonem cognitum haberet,  »Remensem« eum, ut num. 12 docui, appellat; quare, cum preterea hac Sanctum eo ipso loco, quo eum »tam diuina quam in humana philosophia,« binas scilicet hasce scientias docendo seu publice profitendo, floruisse tradit, appellatione afficiat, id presertim idcirco, quod eumdem maxime ex humana ac diuina philosophia, seu ex theologia ac philosophia, quam utramque scientiam Remis tunc docebat, cognitum haberet, uerosimillime fecerit.

79. Atque ita iam habemus, Brunonem tam philosophiam, quam theologiam Remis docuisse; quod autem nominatim ad posteriorem hanc scientiam pertinet, id preterea sic ostendo: Scholarche seu scholastici munus, quod non nisi doctissimis  grauissimisque uiris deferri solebat, obiisse Sanctum nostrum, exploratum habemus tum ex funebri eius titulo 173, in quo a regularibus ecclesie uincentii Noliensibus canonicis »Dudum . . . . . ecclesie sedis Remensium summus didascalus« fuisse asseritur, tum ex Guiberto de Nouigento, scriptore coeuo, qui lib. I de uita sua cap. 11 de Sancto nostro sic scribit: »Fuit non longe ab his diebus Bruno quidam in urbe Remensi, uir et liberalibus instructus artibus et magnorum studiorum rector;« olim autem, etiam etate S. Brunonis seu seculo XI in maioribus ecclesiis ad scholastici seu scholarche curam precipue spectabat clericos liberalibus artibus ac proin, et quidem potissimum, ut apparet, theologicis facultatibus erudire, bonis moribus informare, ecclesiasticam  disciplinam promouere, et de omnibus, ad diuinum cultum spectantibus, dum interrogaretur, respondere. Hec aut certe non multum abludentia ex Thomassino De ueteri et noua Ecclesie disciplina tom. I, lib. III, cap. 70, num. 8 et ex Papyrii Massoni Annalibus in Philippo fas est colligere, licet interim scholarche seu scholastici officium, cum non desint modo, qui alibi liberales artes doceant, in ecclesiis tam maioribus seu cathedralibus, quam aliis, quantum ad exercitium magna ex parte sit abolitum uniceque fere quoad dignitatem et titulum remanserit. Iam uero, Cum Sanctus, ut iam probatum est, scholastici seu scholarche munere in ecclesia Remensi certissime fuerit perfunctus, ambigendum  non est, quin in ea clericis theologiam tradiderit.

80. Et eum quidem unice tunc sublimiores scientias hasque inter theologiam docuisse, uerosimilimum puto. Etenim cathedralis Andegauensis ecclesia, in titulo funebri, inter recudendos 166, quo Sanctum mirifice celebrauit, ita de eo canit:

His precellebat doctoribus, hic faciebat
Summos doctores, non instituendo minores;
Doctor doctorum fuit hic, non clericulorum;
tribus autem hisce uersiculis, scientias inferiores a Sancto, utpote quem non clericulos, seu clericos iuniores, inferioris duntaxat ordinis scientiis addiscendis aptos, sed etatis tantum prouectioris  uiros, docuisse, indicent, Remis traditas non fuisse, innuitur, idque, cum ex supra dictis tum pesim, tum grammaticam Bruno Remis docuerit, ueritati esse consonum haud potest, nisi de Sancto, iam facto ecclesie Remensis scholarcha seu summorum studiorum rectore ac prefecto intelligatur; neque enim Sanctum, muneri huic nondum admotum, scientias sublimiores, admotum uero inferiores dumtaxat docuisse, uerosimile apparet. Bruno itaque, cum iam scholarum Remensium magistratum fuisset adeptus, scientias duntaxat altiores ac potissimum theologiam, ante uero quam hoc officio decoratus fuisset, inferiores etiam docuerit. Atque hec de scientiis, quas Sanctus Remis tradiderit, dicta sufficiant; proximum est, ut in tempus, quo  circiter id oneris in se susceperit, modo inquiramus.

81. Si, Sanctum Colonia Agripina, ut Remis litteras doceret, a Geruasio, Remensium archiepiscopo, fuisse euocatum, Morkensius num. 75 recte notet, Bruno sane ante annum 1055, utpote quo primum ad Remensem cathedram Geruasius fuerit euectus, Remis litteras docere non inceperit; quod si autem Marloto, qui Brunonem anno 1056 scholarum Remensium caput seu rectorem a Geruasio constitutum fuisse, Historie metropolis Remensis tom. II, pag. 115 scribit, sit standum, ante annum 1055 Sanctum nostrum, cum scholarum prefecturam, nisi cum iam aliquandiu docuisset, adeptus fuisse non uideatur, Remenses scholas docere incepisse,  dicendum apparet. uerum cum nec Marlotus, nec Morkensius certam hic, uti ex supra dictis pronum est colligere, fidem sibi concilient, alio recurrendum est, ut tempus, quo circiter Sanctus docendi muneri apud Remenses sese addixit, utcunque determinem. Baldricus, abbas Burguliensis in uersibus ad Godefridum Remensem, Brunoni in scholarum Remensium magisterio a Manasse, Remensium antistite, anno circiter 1077 suffectum, num. 62 huc transcriptis, hunc Godefridum suum, quem impense laudat, cum Herimanno ac Brunone Remis studuisse, docet, ac deinde subdit:

Tu fueras iuuenis, fueras et acutior illis;
   Tertius ergo uenis, iam quoque primus eras.
 Geruasio princeps, princeps tuus ille Manasses
   Successit, qui te promouet ad studium;
Godefridum autem tertio loco, id est, post Herimannum et Brunonem, quibus tamen ingenii acumine preierit, ad scholarum Remensium prefecturam, promouente eum ad id munus Manasse, peruenisse, quatuor illis uersiculis  haud dubie indicatur.

82. Hinc porro, quod huc unice facit, iam consequitur, ut Herimannus Remensium scholarum prefectus, et quidem ante Godefridum, exstiterit. Quare cum id muneris ante Brunonem, utpote cui Godefridus proxime in hoc fuerit suffectus, pariter gesserit, e tempore, quo hoc Herimannus deposuit,  tempus prope, quo idem obire Bruno inceperit, perspectum habebimus. In illud ergo inquiramus. Mabillonius tom. Iu Analectorum recitat epistolam, a Gozechino Leodiensi scholastico Moguntia, quo sese, Leodiensis cathedre magisterio relicto, receperat, conscriptam, in qua hic, temporis sui uitia et mala, e Berengarii erratis maxime nata, deplorans, pag. 385 ita loquitur: »Hec omnia sapienter despexit Herimannus Remensis, Drogo Parisiensis, Spirensis Huoremannus; Bauenbegensis Meinhardus, et preterea multi, et prestantes et precipue auctoritatis, uiri, qui, precisis speciebus,« id est, ut Mabillonius prefatione in seculum uI Bened. num. XI interpretatur, »stipendiis et emolumentis,  et abdicatis laboribus, studiis ualefecerunt, et sapienti consilio usi, in theologie otium,« id est, uti ex antecedentibus et consequentibus apparet, Historieque litterarie Francie scriptores tom. IX, pag. 234 interpretantur, in solitudinem, rerum diuinarum meditationi uereque sapientie unice uacaturi, »concesserunt.«

83. Herimannus ergo, qui hic memoratur, quique alius, quam Herimannus, Remensium scholarum ante Brunonem prefectus seu scholarcha proxime nominatus, esse non uidetur, in solitudinem, studiis relictis abdicatoque proinde scholarche officio, sese iam tum receperat, cum prefatam epistolam Gozechinus scripsit. Quare, cum id ante annum 1060, uti ex iis, que Mabillonius loco proxime citato disserit,  facile intelliges, indubie fecerit, ante hunc ipsum annum Remensium scholarum magisterio sese Herimannus iam abdicarat. Iam uero, cum Herimanno proxime ex dictis fuerit Sanctus noster suffectus, consequens est, ut hic uerosimillime ante eumdem dictum annum 1060 a Geruasio, Remensium archiepiscopo, scholas Remenses regendas acceperit, ac proin, ut Marlotus, qui id, ut iam supra bis monui, anno 1056 factum statuit, a uero forsan non multum aberrarit. Quamobrem cum Sanctus equidem, antequam scholarum Remensium prefectus seu magnorum studiorum rector, ut Guibertus de Nouigento supra laudatus loquitur, aut etiam, ut Regulares ecclesie S. uincentii Nolienses canonici supra pariter in funebri suo de S. Brunone  titulo scribunt, »summus didascalus« crearetur, litteras seu inferioris saltem ordinis scientias aliquandiu Remis, Herimanno scholarum prefecturam adhuc gerente, docuisse uideatur, consectarium sit, ut inter annum 1050 et annum 1060 Remis, siue interim iam tum in ciuitate Remensi uersans, theologicis studiis operam ibi dedisset, siue Colonia Agrippina, ubi hec excoluisset, a Geruasio archiepiscopo, ut supra Morkensius uult, euocatus demum tum fuerit, docuisse primum inceperit.

84. Certe eum ante annum 1050 onus illud non suscepisse, indubitatum idcirco apparet, quod tum, uti ex supra dictis pronum est colligere, uno dumtaxat aut altero anno e philosophie stadio esset egressus, hocque decurso, aliquamdiu saltem theologicis  studiis, antequam docere inceperit, uerosimiliter operam dederit. Atque ita modo habemus, non tantum quandonam circiter Sanctus magistrum in ciuitate Remensi primum egerit, uerum etiam quo circiter tempore ad scholarum Remensium prefecturam seu summi didascali munus fuerit promotus. Porro Sanctus non tantum, qua de iam satis actum, scholarum prefecturam Remis gessit, uerum etiam et metropolitane ecclesie canonicum et cancellarium egit. Ac primum quidem constat tum ex primorum quatuor Carthusie priorum Chronico seu deprompto ex hoc, quod num. 7 huc transcripsi, Sancti elogio, tum ex Sigeberti Gemblacensis Chronico; in quibus ambobus, perantiquis sane, habita ratione ad tempus, quo post Brunonis obitum  scripta sunt, monumentis, »ecclesie Remensis canonici« titulo insignitur; quod autem ad cancellarii munus, quod pariter obierit, spectat, manifestum id sit uel ex sola, cui Bruno, a se ueluti cancellario scripte, etiam subscripsit, Charta, anno 1076 a Manasse archiepiscopo in abbatie S. Basoli fauorem concessa. Hanc idcirco, prout in quarto Annalium Carthusiensium libro nondum uulgato exhibetur, huc transcribo.

85. Sic habet: »In nomine Patris et Filii et Spiritus sancti. Ego Manasses, ineffabili Dei prouidentia Remensis archiepiscopus, preteritorum atque futurorum memor, qualiter omnia ruinarum atque defectus detrimenta irrecuperabiliter patiantur: quia uite mee statum non semper duraturum  cognoui, manum caritatis porrigendo anime mee portum tranquillissimum studui preparare. Hac igitur necessitate et cura mihi commissarum ecclesiarum compulsus, et abbate Stephano id deposcente, dedi et subieci cenobio sancti Basoli altaria duo, Alteie uidelicet et Caprille, ut ea fratres perpetuo sine personatu teneant, tantum summaticos persoluant, et pro me, quoad uiuam, duas omni hebdomada missas, unam priuatim, alteram uero communiter celebrent: atque per singulos annos in anniuersarii mei die eiusdem ecclesie fratres de illorum altarium reditibus in refectorio regulariter epulentur. Si quis ea inde abstulerit, anathema sit. Actum Remis anno Dominice Incarnationis millesimo septuagesimo sexto regni autem Philippi regis XuII; archiepiscopatus  uero domni Manasse uII. Indictione quarta decima. Signum Guidonis archidiaconi. S. Guarini archidiaconi. Signum Manasse prepositi. S. Leuuini decani. S. Odonis cantoris. S. Henrici abbatis. S. Iotzelini abbatis. S. Gebuini abbatis. S. Raimbaldi abbatis. S. Dudonis decani. S. Dominici decani. S. Lamberti decani. S. Bauonis decani. S. Widonis militis. S. Alberti militis. S. Rodulphi. S. Haymonis. S. Lamberti. Bruno cancellarius scripsit et subscripsit.«

86. Charta hec apud Marlotum quoque, qui tamen unde eam acceperit, non edicit, tom. II Historie metropolis Remensis pag. 170 et seq. exstat, uti etiam in ms., de quo num. 28, de S. Brunone tractatu, a PP. Carthusianis huiatibus mecum communicato, ut proinde tria eiusdem instrumenti  exemplaria ante oculos habeam. Atque hec quidem omnia tum in notis chronicis, quibus signantur, tum in uerbis, quibus concepta sunt, ad amussim fere inter se consonant; at non item in testibus, instrumento subscriptis; preterquam enim quod aliquot horum nomina Marlotianum exemplar alio modo, quam quo id duo reliqua exemplaria faciunt, scripta exhibeat, abbatibus, charte subscriptis, monasterii seu abbatie cui singuli prefuere, nomen adiungit, quod in duobus aliis exemplaribus non fit, quodque an in Marlotiano recte fiat, haud satis habeo compertum. Anonymus interim Carthusianus, Annalium ordinis sui libri quarti auctor, charte a se recitate sequentem, qua hanc ex autographo desumptam, declarat, adnotationem subiungit: »Extractum  fuit  ex Originali, sigillo maiore cere flaue sigillato, in cuius concha impressa est imago beate uirginis Marie, dextra leuaque Iesum puerum tenentis. Hoc instrumentum inuentum fuit in prefata abbatia Sancti Basoli ad Remos per quemdam u. P. monachum Benedictinum reformate congregationis, Compendii commorantem, anno 1649, et cuidam Carthusiensi domus Montis-Dei commodatum, ex cuius scriptis illud eruimus.«

87. Mabillonius autem, qui Annalium Benedictinorum lib. LXIu, num. 129 charte, huc iam integre transcripte, partem recitat, quique ipsum instrumenti huius autographum aut certe authenticum  eiusdem exemplar sibi preluxisse, innuit, ita ibidem obseruat: »Post duos  archidiaconos, prepositum, decanum, et cantorem ecclesie Remensis apposita sunt signa Heinrici abbatis Sancti Remigii, Iotselini abbatis Altiuillarensis, Gibbuini abbatis Mosomensis, Raimbaldi abbatis Sancti Theoderici, et aliorum. »Bruno cancellarius scripsit et subscripsit,« idem, ut uidetur, qui non multo post a Manasse ob eius facinora recessit et Carthusiensem ordinem instituit. Authentico affixum est sigillum Manasse archiepiscopi, exhibens effigiem beate Marie, Christum puerum in sinistro brachio gestantis cum hac inscriptione, »Manasses Remorum archipresul.« Hec ille, abbatibus, Charte seu instrumento, de quo  hic, subscriptis, monasteriorum seu abbatiarum, quibus hi prefuere, nomina adiungens, que tamen an ex ipso autographo, quod forte ad manum habuerit, an uero ex Marloto, quem in margine citat, hauserit, non habeo edicere, ac proin rectene, an secus, nomina illa abbatibus apud Marlotum apponantur, in medio relinquo, et in tempus, quo Sanctus primum Remensis cancellarius creatus fuerit, nunc inquiro.

88. Marlotus, sepius iam laudatus, Historie metropolis Remensis tom. II, pag. 134 sic scribit: »Fragmentum . . . Historie Francie, que incipit a Philippo, de Brunone loquitur, acsi Remis natus fuisset. At Manasses Epistola statim citanda scrupulum amouet his uerbis: »Hic Bruno nec noster  natus est, nec renatus.« Remensis igitur, ut auguror, uocatur hic, quod Remis litteras cum laude professus dicatur, cancellarieque dignitate ob iuris peritiam donatus, quam adhuc exercuit sub Manasse, ut constat ex uariis chartis, maxime uero ex instrumento fundationis sancti Martini Gemellorum diecesis Ambianensis, quod publice recitatum est coram Philippo rege, Manasse Remis synodum tenente, cui subscripsit Bruno cancellarius an. 1073.« Ex hoc Marloti textu et ex charta, proxime recitata annoque 1076 notata, Brunonem ab anno ut minimum 1073 ad annum usque 1076 cancellarii Remensis munere functum esse asseuerant tom. IX, pag. 234 Historie litterarie Francie scriptores: et recte sane, si modo in anno, quo Brunonem  Charte, seu instrumento fundationis Sancti Martini Gemellorum subscripsisse, Marlotus ait, error non cubet. Hac interim de re uehementer dubitare me facit ms., quem iam pluries laudaui, de S. Brunone Tractatus, a Carthusianis huiatibus mecum communicatus.

89. Hic enim num. 12 sic habet: »Circa idem tempus, quo data fuit hec  charta, Manasses fundationem abbatie Sancti Martini Gemellorum diecesis Ambianensis, ante tres annos factam, firmauit, cuius instrumento hec uerba confirmatoria Bruno adiecit. »Anno episcopatus sui uII firmauit eam Manasses archiepiscopus. Signum Widonis archidiaconi, et Guarini Warici  archidiaconi, et Manassetis prepositi, et Leuuini decani, Odonis cantoris. Bruno cancellarius scripsit;« quod si autem hec que unde hausta sint, non additur, ueritati consonent, Charta fundationis S. Martini Gemellorum, seu potius, quo fundatio hec confirmata fuit, instrumentum, utpote Manassis, cathedram Remensem anno demum 1069 consecuti, anno septimo signatum, non anno 1073, ut Marlotus  loco citato notat, sed anno 1075 aut 1076 fuerit donatum. Fortassis Marlotus annum, quo monasterii S. Martini Gemellorum fundatio, annis tribus, ut recitata tractatus mox iterum laudati uerba docent, confirmationem, a Manasse factam, pregressa euenit, pro anno, quo hec accidit,  per errorem posuerit. Fortassis etiam mendosa dumtaxat aut male fidei documenta, ex quibus, que huc spectantia memorat, deprompta sint, ad manum habuerit.

90. Et hoc postremum quidem idcirco maxime suspicor, quod fundationis  S. Martini Gemellorum, quod laudat, instrumentum coram Philippo, Francorum rege, Manasse Remis synodum tenente, publice  recitatum fuisse scribat, nec tamen synodi, Remis a Manasse celebrate, cui Philippus Francorum rex interfuerit, mentio ulla occurrat uel apud conciliorum synodorumque collectores, uel etiam apud Gallie Christiane aucte scriptores, precipua saltem Manassis  gesta, e quibus utique synodi illius celebratio fuisset, tom. IX, in archiepiscopis Remensibus recensentes. Aiunt quidem ibidem col. 72, fuisse anno 1074 a Manasse concilium ad illicitas Philippi regis et Bertrade nuptias firmandas in urbe Remensi celebratum; uerum huic interfuisse Philippum, non addunt, etiam haud dubie, concilium seu generalem archidiecesis Remensis synodum, quam anno 1074 Manasses uere celebrauit, ad firmandas Philippi cum Bertrada nuptias celebratam fuisse, non dicturi, si has ante annum certe 1092 non fuisse contractas, considerassent.

91. Ut ut sit, dubium equidem ex omnibus iam dictis fit, an instrumentum, de quo modo hic fuse actum, iam inde ab anno 1073, ut Marlotus notat,  monasterio S. Martini Gemellorum fuerit concessum ac proinde etiam, an Sanctus noster, quod ei ueluti cancellarius subscripserit, cancellarius ut minimum quod, ut supra monui, Historie litterarie Francie scriptores arbitrati sunt, iam inde ab eodem dicto anno 1073 exstiterit. uerum, etsi id ita sit, Sanctum etiam ante ipsum annum 1073 cancellarii Remensis munus obiisse, nonnulli existimant. Et quidem hoc diutissime ante annum illum Bruno obierit, si Marlotus in Historia Metropolis Remensis tom. II, pag. 115 recte scribat. Ibi enim de Geruasio Remensium archiepiscopo, anno 1067 uita functo, ita memorat: »Ut omnibus modis reipublice presertim litterarie prodesset Geruasius, scholas Remenses, uetustate collapsas, illustriores reddere statuit opera S. Brunonis  Coloniensis, ac in ecclesia Remensi a pueris enutriti, quem scholarum caput seu rectorem constituit, addito cancellariatus officio, quo egregie perfunctus est usque ad Manassem I, donec ipse, calcatis dignitatum pompis in eremum secessit, ut infra dicetur.«

92. Hactenus ille, Sanctum nostrum a Geruasio, Remensium antistite, ac proin ante annum 1068, quo hic iam obierat, imo uero iam inde ab anno 1056, ad quem hec refert, Remensis ecclesie cancellarium creatum fuisse, non obscure docens. uerum postea ipsemet Marlotus, que tam cito Brunonem muneri huic non fuisse admotum suadent, in medium adducit. Ac primo quidem pag. 139  et binis seqq. recitat chartam, pro percelebris San-Dionysiani Remis monasterii fundatione a Geruasio archiepiscopo anno 1067, uti in fine notatur, datam atque ab Oderico cancellario, qui etiam nominis aliqua uariatione Odalricus aut Oldaricus uocatus reperitur, scriptam atque subscriptam; dein uero pag. 166 et seq affert chartam alteram, in fauorem S. Petri Ruminiacensis a Waltero uiro nobili concessam, itaque terminatam: »Actum publice Ruminiaco anno Incarnationis Dominice 1070, existente papa Rome Alexandro, regnante Francorum rege Philippo, Remis Manasse archiepiscopo, archidiacono Odone, cancellario Odalrico« etc. Cum ergo, uti e binis hisce ab ipsomet Marloto adductis instrumentis publicis constat, ecclesie Remensis cancellarius anno 1067 et anno 1070  Odalricus adhuc exstiterit, Sanctus sane non ante annum 1070, nedum ante annum 1067, dignitate illa fuerit decoratus.

93. Imo uero ne ante annum quidem 1074 id forte acciderit. Etenim apud eumdem iterum Marlotum opere et tom. cit., pag. 168 et seq. exstat charta, pro Morimontensis in diecesi Catalaunensi monasterii fundatione confirmanda a Manasse, Remensi archiepiscopo, impertita, quam hec claudunt uerba: »Anno ab Incarnat. Domini 1074, indict. XII, Kalend. Nouemb., epacta prima, regnante uenerabili rege Philippo, hanc chartam, in generali synodo Remensi corroboratam et confirmatam, ego Odalricus scripsi et subscripsi;« etsi autem duo  tunc Odalrici, alter Remensis ecclesie cancellarius, alter eiusdem  prepositus ac deinde primus San-Dionysiani Remis monasterii abbas, Remis floruerint, recitataque charte, monasterio Maurimontensi date, subscriptio, utpote Odalrici scriptoris nomini contra morem, in chartis per ecclesiarum cancellarios scriptis seruari solitum, cancellarii titulum non habens adiunctum, Odalrico preposito conuenire uideatur, uerosimilius tamen Odalrico cancellario tribuenda est, quod cancellariorum fuerit chartas publicas, que ab ecclesiarum, quarum cancellarii erant, seu capitulo seu episcopo dabantur, conscribere nominisque sui adscriptione munire, facileque fieri possit, ut hic cancellarii titulum,  utpote ad Charte, in generali diecesis Remensis synodo solemniter corroborate ac confirmate, ualorem uerosimiliter non requisitum nomini suo adiicere neglexerit.

94. uerum, ut ut hec quantum ad charte hic memorate, in cuius preterea clausula, num. preced. data, epacta, antiquis computistis usitata, cum anno non conuenit, subscriptionem sese habeant, Bruno equidem, uti omnia ad institutum presens modo adducta consideranti patebit, anno 1076 exstitit ecclesie Remensis cancellarius, annoque 1069 dignitatem hanc consecutus nondum fuerat, ut illa proinde indubie saltem uel anno, qui hunc proxime excepit, uel altero e sex sequentibus condecoratus  primum fuerit, Remensem interim cathedram, non Geruasio, sed Manasse iam occupante. Porro etsi Bruno aliquandiu, uti ex iam dictis pronum est colligere, eiusque successor Godefridus scholarche simul et cancellarii munia Remis obierint, non semper tamen, qui Remensis ecclesie scholarcham agebat, eiusdem etiam cancellarius erat, quandoquidem anno 1192, uacante cancellaria, Garnerius, ut Marlotus Historie metropolis Remensis tom. II, pag. 427 et seq. docet, scholarum magisterium obtinuerit, ut ex eo, quod Sanctus ex supra dictis diu ante annum 1070 scholarum Remensium prefectum egerit, cancellarium pariter, contra ac modo statuimus, iam tum egisse, argui non possit, contrarium licet sensisse uideatur Mabillonius, utpote  Marloti uerbis, num. 91, huc transcriptis, que tamen non citat, consonans, sicque Prefatione in alteram Seculi uI Benedictini partem, num. 85, de Brunone scribens: »In eadem  ecclesia Geruasio tunc pontifice, canonicus et scholarum magister . . . . atque cancellarius factus est.« Atque hec sunt, que tum de ipso cancellarii munere, a Brunone Remis gesto, tum de tempore, quo huic primum is fuerit admotus, dicenda occurrunt.

95. Quod modo ad tempus, quo primum ecclesie Remensis canonicis fuerit adscriptus, pertinet, factum id esse antequam Remenses scholas moderandas acceperit, ac proin diu etiam, antequam cancellarii munere functus fuerit, plerique censent  scriptores recentiores; etsi autem nullo id queat antiquitatis testimonio confirmari, sat tamen uerisimile apparet uel ex eo, quod tempus aptius, quo honorem illum consecutus Bruno sit, assignari non posse uideatur. Ceterum sunt etiam, qui, Sanctum, Remis adhuc agentem, diuini uerbi exstitisse preconem, contendunt, innixi, ut opinor, partim sequenti, quem funebris ecclesie Andegauensis titulus, inter recudendos 166, includit, uersiculo:

Multos sermones faciebat per regiones.
uerum anne hic de Brunone, Remis adhuc uersante, agatur, pro certo quis asserat? Recitato enim uersiculo proxime alter hic ibidem subditur:

Urbem transiuit Romam, Calabrosque petiuit;
Surius autem binos illos uersiculos, priori non nichil  immutato, absque interpunctione ita coniungit:

Multos sermones faciendo per regiones
Urbem transiuit Romam, Calabrosque petiuit.
Ut ut sit, Brunonem equidem Remis etiam subinde ad populum uerba fecisse, a uero forte alienum est, uti et eum plures ibidem, quam supra enumerate sint, scientias docuisse. Nec dubium reor, quin preterea ibi discipulis suis sacras paginas explanarit, quas sane, simulque linguas Grecam ac Hebraicam, ad earum intelligentiam plurimum conducentes, optime calluit, uti liquidum fiet ex iis, que de eius in psalmos ac S. Pauli epistolas Commentariis disserenda occurrent.



§ u. Quales sanctus discipulos habuerit, qui hos bonis moribus non minus quam litteris informarit, et que tunc in eo animi dotes ac uirtutes enituerint.


96. Ingentem sane eorum, quos sanctus noster discipulos habuerit, litterasque  optato plane successu docuerit, multitudinem exstitisse, non obscure indicat funebris illius Titulus 131 sequentibus hisce, quibus partim constat, uersiculis:

Splendor sermonis fuit et lux relligionis.
   Eius relligio scitur ubique satis.
Eius doctrina sunt facti tot sapientes,
   Quos mea mens nescit, et mea penna tacet.
Nec numero tantum multi S. Brunonis discipuli, uerum etiam aliquot ex hisce tam uirtute ac morum  probitate, quam muniis ac dignitatibus, quibus postmodum decorati fuerunt, spectabiles exstitere. Nonnullos ex hisce illustriores, cum discipulorum probitas claritasque in magistrorum gloriam, quodammodo etiam cedat, exempli loco recensere hic lubet. Omnium facile princeps est Otto seu Odo, nobili loco in Gallia natus, e priore Cluniacensi episcopus Ostiensis ac tandem summus pontifex, assumpto Urbani II nomine, anno 1088 creatus, tum Philippi Francorum regis et Bertrade pellicis excommunicatione, tum belli sacri in concilio Claromontano promotione celeberrimus, cuius preceptorem aliquando exstitisse Brunonem, docet quatuor primorum Cartusie priorum Chronicon, seu transcriptum ex hoc Sancti, num. 7, elogium, resque proinde extra  omnem controuersiam esse debet, ut Ruinartius tom. III Operum posthumorum in pontificis huius uita merito contendit. Accedit Robertus a Burgundia, regia Burgundie ducum stirpe satus, filius nempe Henrici a Burgundia, nepotis Roberti regis Francie, ad Lingonensem cathedram, ut Gallie Christiane aucte scriptores tom. Iu in episcopis Lingonensibus docent, anno circiter 1085 promotus, qui ipsemet in Titulo funebri, inter recudendos 39, quem Sancto nostro inscripsit, huius sese discipulum fuisse, profitetur.

97. Hisce adhuc addo Lambertum, Pultariensis ad Sequanam Ordinis S. Benedicti monasterii abbatem, Petrum canonicorum Regularium S. Ioannis  in uineis prope Suessionas itidem abbatem, et Mainardum Cormeriacensis seu Cormaricensis in Turonensium territorio cenobii, dum ad eum epistola encyclica, mortis S. Brunonis nuncia, fuit allata, priorem ac deinde abbatem, qui omnes in Titulis funebribus, 45 nimirum, 79 et 176, quos Sancto consecrarunt, eius se discipulos fuisse, pariter profitentur. Et hos quidem tres abbates, uti etiam Robertum, Lingonensem episcopum, et Urbanum, summum pontificem, Brunone non alibi quam Remis magistro usos esse, infra docebo, cum inquiram an sanctus, post abdicatam anno circiter 1076 aut sequenti scholarum Remensium prefecturam, antequam in Cartusie eremum secederet, litteras Parisiis docuerit omnes autem uirtute, quod, eos non  tantum litteris, sed et bonis moribus a Brunone fuisse informatos, argumento est, illustres extitisse, hic modo ostendo. Ac primo quidem quam id quantum ad Urbanum ueritati consonet, satis superque monstrat celeberrimi huius Pontificis uita, a Ruinartio conscripta, Operumque scriptoris huius ac Mabillonii posthumorum tomo tertio inserta; quod autem ad Robertum, Lingonensem episcopum, tresque recensitos abbates, Lambertum uidelicet, Petrum et Mainardum, pertinet, Robertus, cum omnes optimi Pastoris in diecesi sua administranda partes implesset, longum huius uiginti quinque circiter annorum regimen piissimo obitu terminauit, ut liquet ex iis, que de laudabili hoc antistite Gallie Christ. aucte scriptores tom. Iu, col. 566, memorie  produnt.

98. Lambertus, licet Pultariensis sui monasterii abbas esset, se tamen huius seruum et procuratorem exiguum in Titulo funebri, inter recudendos 45, quo Sancto nostro parentauit, appellat; unde sane magna eius humilitas elucet. Petrus, canonicorum Regularium S. Ioannis in uineis prope Suessionas abbas, his inter alia in Titulo Sancti funebri 79, ad Carthusie Calabrine eremitas directo, uerbis utitur: »Dilectis in Christo et Deo dignis Fratribus Calabrie, reuerendis eremitis in monasterio sancte Dei Genitricis, semper uirginis Marie, Deo famulantibus, Petrus Sancti Ioannis Suessionensis canonicorum regularium humilis abbas, totaque fratrum cum eo degens et Deo seruiens congregatio bene incepisse,  melius perseuerare, feliciter consummare. Audito beato fine sancti Patris uestri et magistri mei Brunonis, a cuius ore sane doctrine fluenta plerumque haurire contigit, etsi opere non compleui, de absentia uehementer tristamur; carnales euasisse angustias et requiem adeptum esse, et cum Deo uiuere, prout coniecturam de munditia et perfectione transacte uite, nobis satis note, facere possumus, uehementius congaudemus. Eius ergo memoriam, tum quia magister noster fuit, tum quia precibus eius et uestris confidimus, tanto apud Deum efficacioribus, quanto sanctioribus hoc modo habituros promittimus triginta diebus Missas, etc.«

99. Qua sane scribendi methodo summam animi modestiam humilitatemque manifesta uir hic, multiplici  laude dignissimus, uti fas est colligere ex S. Geruasii Calendario, quod de eo apud Claudium d'Ormay Historie Suessionensis tom. II, lib. u, cap. 13 ad 21 Martii sic habet: »Obiit Petrus abbas Sancti Ioannis, uir totius honestatis, Deo et mundo per omnia laudabilis et memorie celebris.« Mainardus, Cormaricensis prior ac dein abbas, in Titulo funebri, quem Sancto inscripsit, Cartusianis Calabrinis ita loquitur: »Gauisus sum utique super tanti uiri  glorioso fine, sed quia intentio indefessa mihi inerat ad eum in breui pergere, eumque uidere et audire, omnesque animi mei estus in illum refundere et uobiscum sub eius ducatu sancte Trinitati obedire, ultra quam dicere possim,  de inopinato transitu eius conturbatus sum, nec retinere potui habenas ultro profluentium lacrymarum. Mainardus, inquam, ego in Cormariensi monanasterio monachorum plurimorum nomine, non opere, prior, Remorum ciuitatis oriundus fui, domini huius Brunonis aliquot annis doctrinam audiui, Deoque uolente, admodum profeci,« etc.

100. Quibus uerbis profecto uehementissimam, qua tenebatur, S. Brunonem, si diutius hic in uiuis fuisset superstes, adeundi eiusque uestigia sequendi animi propensionem commonstrat; nec dubitandum apparet, quin uir ille, qui uoluntatem ad austerum sanctumque a Brunone, magistro olim suo, institutum uiuendi genus inclinatam adeo habuit, uirtutum exercitio animum sedulo excoluerit. Tales fuere  S. Brunonis discipuli, quos proinde hic uirtute ac morum probitate non minus, quam perituris mundi scientiis uerosimillime informarit. Et ad hunc forte Sancti commendandum maxime in docendo modum alluserint in suo, qui inter recudendos locum 61 obtinet, funebri Titulo Remenses S. Dionysii monachi ita de Brunone canentes:

Quattuor ut fontes, ex una parte meantes,
Quos paradisus habet, mundi per regna fluentes,
Exundant terras, sic hic, quos imbuit, ornat,
Implet et informat, inflammat, dirigit, armat,
Cudit et illustrat, et adhuc regit, excolit, aptat.
Syderis instar erat cunctis, quos ipse docebat.

101. Nec solis uerbis, doctrinam simul et uirtutem spirantibus, efficiebat Sanctus, ut tum hanc, tum  illam auide haurirent discipuli; uerum etiam ad id eximia morum honestate, rarisque uirtutibus, que tum in eo eluxere, non parum conferebat. Et morum quidem honestas, qua tum Bruno sese reddidit conspicuum, in Titulo funebri 66, qui Ecclesie cathedralis S. Marie Laudunensis, in archidiecesi Remensi site, est, ita celebratur:

Bruno, decus cleri, decus et prudentia mundi,
Dum fuit in terris, florebat acumine mentis,
Dum fuit inter nos, florebat et documentis.
Integritas morum cumulum suppleuit honorum.
Huc etiam faciunt Tituli funebres 29 et 31, in quorum priori, qui Sancte Crucis Sanctique Faronis Meldensis est, sequentibus hisce uersiculis Sanctus  ornatur:

Cognitus iste satis doctrina erat atque beatis
Moribus et uita Bruno sapiens eremita;
Principiis primis, summis fulgebat et imis,
Post monachus factus.
In posteriori, ab Ecclesia S. Marie Carnotensi scripto, istis condecoratur epithetis:

Iustus, sincerus, morum grauite seuerus.

102. Quod autem ad uirtutes, que in eo tum emicuere, pertinet, Cartusianus anonymus, qui librum quartum Annalium Ordinis sui, hactenus non uulgatum penesque me exstantem, scripsit, hasce simulque insignes, quibus Sanctus tum effulsit, animi dotes e uariis funebribus eius Titulis ob oculos positurus, ita loquitur: »Notari maxime  me possunt,« que in Brunone eluxerunt, »sapientia, facundia, grauitas a fastu aliena, morum suauitas et integritas, doctrina irreprehensibilis, uita denique exemplaris, ad cuius ideam probi quique efformari et suos componere mores non refugerent. Harum uirtutum corollarium hic succincte perstringere libet ex eiusdem Titulis funebribus, non quidem earum, que in eo post conuersionem abundantius et perfectius enituere, sed uirtutum tantummodo, quibus in seculo adhuc positus orbi irradiauit.« Hec prefatus rem ipsam mox aggreditur. uerba eius, Titulis funebribus, quos citat, numeros simul, quibus singuli inter edendos distinguuntur, apponens, huc transcribo. Sic habent: »Eius  sapientiam, doctrinam et uitam exemplarem commendat  Titulus 112 sancti Petri Neocastrensis his paucis, sed succidis, uersibus:«

Quo uixit pago, uiuens permansit imago
uere iustitie, doctrine, Philosophie.

»103. Et in Titulo 31 ecclesie Sancte Marie Carnotensis:

Ecclesie murus Bruno fuit haud ruiturus,
Nam bonus atque pie mentis fuit, atque sophie
Doctor erat uerus, etc.

»Et post in uersiculis scholaribus Titulo 32 eadem non solum predicantur, sed et magnitudinis animi eius testimonium perhibetur, cum ibidem dicitur:

Flos erat hic Patrum, solamem, gloria fratrum,
ueri sectator, diuine legis amator,
 Semita iustitie, fons hic et origo sophie,
Lux, speculum mundi, rerum sublime cacumen,
Labentum baculus, miserorum dulce leuamen.
Nec mens fracta malis, nec erat nimis alta secundis.

»His adstipulatur Titulus 150 Sancte Marie Baiocensis ecclesie:

Solamen fratrum, sancte uirtutis amator,
Morum corrector iustus, pia spes miserorum,
Iustitie rector, custos et ubique bonorum;
Moribus ornatus; uas et plenum pietatis,
Fortiter armatus clypeo uere probitatis.

»104. Sed nullus sapientiam eius ita commendauit ac Lambertus abbas Sancti Nicolai Andegauensis, qui in suo Titulo 131 sic loquitur:

. . . . . Brunonis sapientia tanta refulsit,
    Inter Francorum sydera solus ut hic
Esset cunctorum flos, et fons philosophorum:
   Flos speciosus erat, fonsque profundus erat.
Ex hoc manauit sapientia tanta per orbem,
   Ut quos imbueret, philosophos faceret.

»Quanta fuerit eius ingenii sublimitas, licet ex scriptis ab eo libris ante conuersionem possit innotescere, attestantur etiam uariarum ecclesiarum Titituli, inter quos sic habetur in Titulo 66 Sancte Marie Laudunensis:

Bruno, decus cleri, decus et prudentia mundi,
Dum fuit in terris, florebat acumine mentis,
Dum fuit inter nos, florebat et documentis.

»105. Et in Titulo 173 ecclesie beati uincentii  conuentus Nioliensium uocatur incomparabilis philosophus, ubi et subditur: »Quis enim non obstupesceret, imo ab intimis cordis non ingemisceret, cum tantum uirum, totius scientie et pene omnium clericorum lumen et fundamentum, nature concessisse audiret?« Quibus Nauclerus  conformia scribens, beatum Brunonem philosophie atque Sacre Pagine doctorem clarissimum, scholasticorumque Parisiis  doctorem dissertissimum appellauit. Ne autem arbitretur quis huic sancto doctori linguam eruditam defuisse, qua sciret sustentare eum, qui lassus est, uerbo; accipiat ex Titulo 64 sanctorum martyrum Timothei et Appollinaris, in quo sic legitur:

 Huius Doctoris fuit hec uis cordis et oris,
Ut toto cunctos superaret in orbe magistros.
Huic se tota dedit sapientia totaque sedit
Huius in arcanis diues penetralibus hospes.
Quod dico, noui, mecum quoque Francia nouit,
Et totus nouit per climata quatuor orbis.

»106. Nec solum uerbo, quod paruum fuisset, sed exemplo alios docebat, ut ex quibusdam Titulis discimus: sic enim legimus in Titulo 120 ecclesie Sancti Audomari:

Exemplum miseris mortalibus esse solebas,
Ut colerent Christum, quem semper, Bruno, colebas.

Et in Titulo 124 Sancte Marie Atrebatensis:

Recte Bruno uie dux et origo sophie
    Non aliter docuit, uiuere quam studuit.«

Hactenus laudatus Carthusianus anonymus; licet autem in omnibus, quos laudat, Titulis funebribus ad uirtutes rarasque animi dotes, quarum Sanctus tunc, cum adhuc docendi munus obiret nedumque seculo nuntium misisset, specimina dederit, fortassis non alludatur, in plerisque tamen id fieri, dubium non est, quemadmodum consideranti patebit. Ut ut sit, Sanctum equidem tum, cum scholarcham adhuc seu scholarum prefectum ac rectorem Remis ageret, uariis uirtutum exemplis, quibus, ut hasce pariter amplecterentur discipuli, partim effecerit, effulsisse, uerosimillimum apparet.

107. Ita suadet tum eximia fortitudo, qua tunc improbis Manassis archiepiscopi moribus sese, contempta  etiam dignitatum fortunarumque iactura, uti infra uisuri sumus, opposuit, tum scripta anno 1067 aut seq. ad Gregorium uII summum pontificem ab Hugone, Diensi episcopo sedisque apostolice legato, epistola, in qua, pluries infra adhuc memoranda, de altero Manasse, Remensis ecclesie preposito, simulque de Sancto nostro, qui tum scholarum Remensium prefectura sese non diu abdicarat, nondumque in eremum secesserat, hunc Hugo loquitur in modum: »Manassem . . . . . amicum nostrum in Christo, qui in Claromontano concilio Remensis ecclesie male acquisitam preposituram in manu nostra dimisit, commendamus gratie Sanctitatis uestre, sicut catholice fidei sincerum defensorem,  et dominum Brunonem, Remensis ecclesie in omni honestate magistrum. Digni enim sunt ambo a uobis et in his, que Dei sunt, uestra auctoritàte confirmari, quoniam digni habiti sunt pro nomine Iesu contumeliam pati. Et ideo consultores profuturos cause Dei et cooperatores in partibus Francie adhibeatis.« Ceterum idem Carthusianus anonymus proxime laudatus, fuisse a Sancto ante conuersionem, seu antequam hic, perituris omnibus mundi rebus relictis, in eremum secederet, libros conscriptos, num. 104 indicat; uerum, cum id non satis constet, res ne ita, an secus habeat, tunc primum examinaturus sum, cum de uita, a Sancto in Calabrie eremo acta, binisque epistolis, certo ibidem ab eo scriptis, tractabo, ita uno eodemque  loco de omnibus operibus, que uel Sancti sunt, uel ei attribuuntur, sermonem instituturus.



§ uI. Nefandis Manassis archiepiscopi sui conatibus sese opponit: qui hac occasione multa passus sit, monachumque induere proposuerit.

108. Cum Geruasius, Remensis archiepiscopus, uir de ecclesia sua multis nominibus, ac presertim, quod Remenses scholas, ante quidem celebres ac illustres, celebriores tamen illustrioresque Brunonis opera reddiderit, optime meritus, anno 1067 e uiuis fuisset sublatus, uacantem huius obitu archiepiscopalem cathedram Simoniace obtinuit seu potius inuasit Manasses, generis nobilitate, non uirtutum ornatu clarus, qui in ueteri codice Remensi manuscripto  Manasses de Gournai, ut Gallie Christiane aucte scriptores tom. IX, col 71, testantur, uocatus inuenitur. Hic, etsi per ostium in ouile ouium non esset ingressus, ita tamen promotionis consecrationisque sue, que anno 1069 euenit, initio se gessit, ut, si non in omnibus, in multis saltem ueri pastoris munus impleret. Tunc enim Ecclesie iura magna animi propensione subinde propugnasse, beneficusque in monasteria exstitisse cognoscitur ex iis, que de eo tum Marlotus tom. II Historie Metropolis Remensis pag. 165 et octo sequentibus, tum Gallie Christiane aucte scriptores loco proxime cit. memorie produnt. Nec tum etiam commisit Simoniacus ille antistes, ut proborum omnium, et si interim in nonnullos ex his fuerit iniquior, odia in sese  concitaret. Imo contra sedulo curasse uidetur, ut etiam de uiris, qui et morum grauitate et uirtute essent spectabiles, bene mereretur.

109. Quam uerum id sit, argumento est Sanctus noster, quem, uti ex supra dictis facile colliges, ad cancellarii ecclesie Remensis munus, quod Odalrici obitu uacabat, uel ipsemet promouit, uel ab ecclesie sue canonicis promouendum sategit, siue interim id fecerit, quod multiplicem in Sancto scientiam morumque probitatem, precipue ad munus illud digne obeundum requisitam, obseruasset, siue quod hoc modo Brunonis, uiri celeberrimi, magneque in urbe Remensi auctoritatis, amicitiam sibi conciliare unice desideraret, ne quando illum prauorum  consiliorum, que iam tum forte animo agitabat, aduersarium experiretur. Et Sanctus quidem Manasse, quamdiu id utcumque per gesta moresque huius licuit, adhesisse animo non omnino auerso uidetur, consiliisque suis, ut sat uerosimile apparet, interim effecerit, ut profligate conscientie homo bona nonnulla prestiterit, et a malis que meditabatur, abstinuerit. uerum cum deterior in dies Manasses euaderet, beneficia ecclesiastica uenderet, sacram supellectilem diriperet, multos iniuste excommunicaret, clericorum, ecclesiarum ac abbatiarum bona occupare tentaret aut etiam reipsa occuparet, lupumque, ut uerbo dicam, non pastorem ageret, aduersarium ei omnino sese Sanctus noster prebuit, maxime forte, quod Simoniaca hominis ad  sedem Remensem promotio, quam hactenus ignorasset, iam tandem palam ei facta esset. Ast cum a Manasse, si diutius Remis, ei aduersans, substitisset, certissime non parum periclitaturus esset, uerosimillime tum periculo sese subducendi causa, tum ne impiorum hominis gestorum, que impedire non poterat, testis esse cogeretur, Remos dignitate quo, quas ibidem obtinebat, una cum aliquot illustrioribus ecclesie Remensis clericis reliquit.

110. Hec omnia fere Guibertus de Nouigento in uita sua lib. I, cap. 11 uel expresse docet, uel saltem ex eo possunt colligi. Audi, qui ibidem disserat: »Manasses quidam, inquit, post Geruasii famosissimi archiepiscopi decessum predicte urbis  regimini Simoniace se intrusit, uir quidem  nobilis sed nichil prorsus serenitatis, que prima ingenuitatem decet, habens. Tantos enim fastus ex illa nouitate conceperat, ut regias peregrinarum gentium maiestates, imo maiestatum ferocitates imitari uideretur.« Ac paucis deinde, que huc non faciunt, interpositis, ita prosequitur: »Is igitur  cum milites summopere affectaret, clerum negligeret, dixisse aliquando refertur: »Bonus, ait, esset Remensis archiepiscopatus, si non missas inde cantari oporteret.« Huius ergo mores prorsus improbos, et stupidissimos habitus cum omnis honestus horreret, Bruno in ecclesiis Gallie tunc opinatissimus cum aliis quibusdam Remensium clericorum nobilibus infamis illius odio excessit ab urbe,« Remensi nempe. Ita Guibertus. Et Sanctus  quidem eo ipso tempore, quo, ut hic ait, ex odio, siue quo ipsemet, non tam in episcopum suum, quam in pessimos eius mores ferebatur, siue quo ab hoc ipso pro hoste habebatur, urbem Remensem deseruit, magnorum studiorum regimen seu scholarum prefecturam, cancellariique munus uerosimillime, ne dicam indubie, abdicauit, aut certe, si mauis, dignitatibus omnibus a Manasse spoliatus, amisit.

111 Ast quo circiter anno et quibus comitantibus illustrioribus ecclesie Remensis clericis, ille Sancti ex urbe Remensi discessus euenit? Quo tunc sese primum contulit? Ut ad singula hec quesita ex ordine respondeam, Bruno certe nec ante annum  1076, nec post annum, qui hunc proxime excepit, Remis alio commigrauit, ut proinde id uel anno 1076 uel sequenti indubie fecerit. Ac eum quidem Remis ante annum 1076 non excessisse, liquet ex charta, hoc ipso anno a Manasse Remis in abbatie S. Basoli fauorem concessa supraque huc transcripta, que ita terminatur: »Bruno cancellarius scripsit et subscripsit;« post annum autem 1077 actum id non esse, patescit ex eo quod anno illo in concilio Augustodunensi, imo uerosimillime etiam in Claromontano, quod huic preiuit, Manassem, archiepiscopum Remensem, uti mox uidebimus, Simonie aliorumque criminum insimularit, idque uerosimillime, antequam Manasse aduersans ex urbe Remensi excessisset, non fecerit, uti suadet tum ingens  discrimen, cui alioquin apud excandescentem hinc, ireque impotentem presulem sese exposuisset, tum rerum subsecutarum series, ex qua, Sanctum nostrum, postquam in concilio Augustodunensi Manassem accusasset, non prius ad ciuitatem Remensem, quam hic anno 1080 in concilio Lugdunensi exauctoratus fuisset, reuersum esse, uerosimillimum, imo indubium, euadit, uti ex infra dicendis quisque facile colliget.

112. Ad illustriores modo clericos, qui una cum Sancto, Manassem auersantes, urbe Remensi excessere, sermonem conuerto. Hosce quidem inter fuisse Radulphum uiridem, ad quem Sanctus epistolam infra pluries memorandam e Calabrie eremo scripsit, et Fulcium Monoculum, cuius in eadem epistola  mentio fit, uero apparet minime absimile ob colloquium, quod cum hisce, eadem pariter docente epistola, de perituris mundi huius deliciis, eternumque duraturis celi gaudiis habuit occasione, uti apud omnes fere in confesso est, maximarum erumnarum, quas a Manasse archiepiscopo Remensis ecclesia patiebatur; Manassem uero tunc Remensis ecclesie prepositum, et Pontium quemdam Sancto exstitisse in suo ex urbe Remensi excessu comites, indubitatum est, cum hi ambo una cum Brunone Simoniaci presulis accusatores in concilio Augustodunensi alibique existerint, uti hic ipsemet apud Mabillonium Musei Italici tom. I, part. II, pag. 121 in Apologia sua supra plus semel iam laudata  pluriesque infra adhuc laudanda, ex parte declarat atque ex dicendis patescet. Quod modo ad locum, quo Sanctus, Remis excedens, sese receperit, pertinet, Parisios eum concessisse, coniiciunt nonnulli, hosque inter sese imprimis offert Buleus, qui, preterea in eam, que Sanctum tunc Parisiis docendi muneri sese addixisse, statuit, opinionem propendens, in Historie Parisiensis tom. I, pag. 468 ita scribit: »Ex hoc loco  constat, Brunonem, relictis Remis, cum nobilibus quibusdam aliis clericis ecclesie Remensis alio commigrasse; quos quidem socios licet non nominet Guibertus, ex epistola tamen ipsius Brunonis ad Radulphum uiridem, prepositum Remensem, intelligimus, hos tres amicos simul demigrasse,  Brunonem Radulphum, et Fulcium Monoculum«

»113. Sic enim ille: »Reminiscitur quippe dilectio tua, quod, cum ego et tu et Fulcius Monoculus quadam die simul fuissemus in hortulo adiacente domui Ade, ubi tunc hospitabar, de falsis oblectationibus tractaremus.« Ergo tunc Bruno hospitabatur apud Adam, non utique Remis; cum enim canonicus esset ecclesie Remensis et scholasticus, uerisimile non est, eum alieno in hospitio mansurum fuisse. Unde coniicio, Brunonem cum amicis istis duobus Lutetiam uenisse, ipsumque apud Adam hospitem domum elegisse, tumque docendi professionem resumpsisse. Ille forsitan est Adam canonicus Parisiensis, qui post Gualeramum cantor eiusdem ecclesie fuit circa annum  1100 et id muneris obiit ultra annum 1123.« Ita ille: uerum, etsi uerosimillime, uti infra docebo, Brunoni in sua ad Radulphum uiridem epistola de hospitio, quo Remis apud Adamum fuerit exceptus, sermo non sit, propterea tamen nullo modo consequens est, ut Sanctus, dum tractatum, cuius uerbis a Buleo recitatis mentionem facit, de falsis mundi delectationibus cum Radulpho uiridi et Fulcio Monoculo institueret, Parisiis apud Adamum fuerit hospitatus. Quidni enim extra urbem Remensem alibi eque, quam Parisiis, hospitari tunc potuerit? Nec quidquam huc facit, quod addit de Adamo, Parisiensi canonico, cum alibi etiam uiri, aut etiam, si uelis, canonici plures florere tunc potuerint, quibus pariter esset Adami nomen.

 114. Buleus quidem, ut Sanctum, dum Remis abiit, Parisios statim se contulisse utcunque probet, uerbis proxime recitatis etiam subiungit, »adstipulatur supra laudatus Guibertus, qui, de eius  conuersione scribens, sic ait: »Fuit non longe ab his diebus Bruno quidam in urbe Remensi, uir et liberalibus instructus artibus, et magnorum studiorum rector, qui conuersionis initia subiecta occasione nactus dignoscitur.« Quibus uerbis denotare uidetur, Brunonem Parisiensis et Remensis studii fuisse rectorem, que ab Aimoino Floriacensi monacho in uita Abbonis dicuntur maiores sapientie seu studiorum officine;« uerum quidni Sanctus, quod Remis tum philosophie,  tum theologie, que maiores seu altiores scientie sunt, studiis preesset, magnorum studiorum rector, a Guiberto dici potuerit? Sane eum eo sensu, quo Buleus innuit, magnorum studiorum rectorem uocatum a Guiberto non fuisse, uel ex eo liquet, quod ab ipso hoc scriptore uerbis a Buleo productis munere illo, non Parisiis, sed Remis functus fuisse indicetur, ut consideranti patebit. Ad hec, etsi darem, Sanctum eo sensu, quo uult Buleus, magnorum studiorum rectorem a Guiberto appellari, hincne consequens foret, ut, cum Sanctus Remis excessit, magnorum statim studiorum rectorem Parisiis egerit, hucque proinde mox a suo ex urbe Remensi discessu sese contulerit? Nemo sane, quantum opinor, id asseruerit.

 115. Et uero Sanctum tunc, cum Remis, ut Manassem uitaret, excessit, sese, non Parisios, sed Reciacum seu Roceium, Rocum, Roscium aut etiam  Rauciacum munitum etate illa  ac celebre Campanie Gallice ad Axonam castrum, sese recepisse, uerosimillimum est. Ita mihi apparet, tum quod Manasses, ecclesie Remensis prepositus, aliique, qui huic adherebant, ac proin etiam Sanctus noster in prefato castro, uti ex ipsiusmet Manassis archiepiscopi ad Gregorium uII Papam epistola, anno 1078 ex infra dicendis scripta hicque num. 123 ex parte saltem recitanda, colligitur, sub  Ebali comitis  clientela anno 1078 exstiterint, tum quod Ebalus, castri eiusdem, in quo etiam, ut apparet, domicilium fixerat, dominus seu toparcha, a parte clericorum Remensium ac proin Sancti nostri contra Manassem, Simoniacum Remensem archiepiscopum, omnino steterit, utpote qui, ut pariter ex eadem epistola intelligitur, cum Manasses archiepiscopus a sententia, contra se anno 1077 ab Hugone, Diensi episcopo sedisque apostolice legato, in concilio Augustodunensi lata, ad summum pontificem appellasset, reque ipsa ad hunc causam suam propugnaturus Romam sese contulisset, Romam etiam, quo contra huius molitiones Manassem  prepositum aliosque clericos, ex urbe Remensi profugos, tueretur, sese contulerit. Atque ita modo et quibus comitantibus et quo anno circiter Sanctus noster ex urbe Remensi discesserit, uti etiam quo tunc sese receperit, determinatum utcumque est: rerum hic tractandarum seriem nunc prosequamur.

116. Inter diuersa, que aduersus Simoniacos, acceptasque a laicis inuestituras Sancti nostri etate celebrata fuere concilia, commemorandum hic uenit, quod Hugo Diensis, sedis apostolice in Galliis legatus, Claromonte celebrauit. Hic in illo, ut Hugo Flauiniacensis in Chronico uirdunensi apud Labbeum tom. I Bibliothece noue Mss. pag. 201 docet, in Stephanum, Aniciensis ecclesie inuasorem, excommunicationis sententiam tulit; hanc autem deinde  Gregorius, anno 1073, quo Indictio Pontificia XI a Ianuario ad Decembris finem cucurrit, ad supremam Ecclesie cathedram, uti apud omnes in confesso est, euectus, duabus diuersis epistolis, altera ad canonicos Aniciences, altera ad Galliarum episcopos, uti apud Labbeum tom. X Conciliorum, col. 164 uidere est, uno eodemque die, decimo uidelicet Kalendas Aprilis, indictione decima quinta, conscriptis, confirmauit; quare, cum posterior hec nota chronica, uti ex iam dictis de obtenti a Gregorio Pontificatus anno liquet, annum 1077 designet, consequens est, ut prememoratum concilium, quod Hugo Diensis Claromonte celebrauit, uel initio ipsiusmet anni 1077 uel sub finem  proxime antecedentis celebratum uerosimillime fuerit. Huic autem e castro Reciacensi, in quo cum Brunone aliisque uerosimiliter ex dictis iam uersabatur, presentem se stitit Manasses, ecclesie Remensis prepositus, atque inter Hugonis legati manus, uti huius infra huc transcribenda epistola fidem facit, male acquisita primaria ecclesie Remensis dignitate, quam anno circiter 1076 ab ipso Simoniaco presule Manasse obtinuerat, sese abdicauit.

117. Hinc porro, eidem concilio etiam Brunonem, aliosque, qui cum eo Reciacum commigrarant, ecclesie Remensis clericos, interfuisse ibidemque, que contra Manassem Remensem antistitem habebant, accusationum capita concilio exposuisse, uerosimile apparet, uti etiam in hoc, ut  Manasses de obiectis criminibus sese purgaturus ad aliud proxime futurum concilium citaretur, decretum fuisse. Et uero breui huius sese obtulit occasio: Gregorius enim, summus pontifex, data quarto Idus Maii, Indictione decima quinta, que, ut iam dixi, annum 1077 designat, ad Hugonem, suum in Galliis legatum, epistola in mandatis dedit, ut, congregata episcoporum Francie synodo, causam Gerardi, Cameracensis electi, qui post sui legitimam electionem ab Henrico rege, ignorans et hunc excommunicatum, et inuestituram a principibus laicis accipere, per pontificem esse prohibitum, inuestituram acceperat, sedulo discuteret, atque aliarum nonnullarum Gallie ecclesiarum causas, negotiaque que ad harum, Ecclesieue uniuerse utilitatem conducere  uisa ei fuissent, definiret, aduocato etiam ad synodum pro Aruernensis ecclesie causa Hugone Cluniacensi abbate. Paruit pontificis uoluntati Hugo, conciliumque Augustoduni indixit, idque ibi eo ipso adhuc anno 1077, quo proxime memoratam epistolam ad eum papa scripserat, celebrauit.

118. Ita, qui hic erroris conuinci non potest, diserte tradit Hugo Flauiniacensis, auctor synchronus, in Chronico uirdunensi apud Labbeum tom. I Bibliothece noue mss. pag. 199 sic scribens: »Iuxta hec itaque mandata apostolica  congregata est synodus uenerabilium Patrum apud Eduam sub tutela et protectione Christi Domini . . . .  anno ab Incarnatione Domini 1077, ubi conuenerunt ex Francia et Burgundia multi illustres uiri.« Porro huic concilio Manasses, ecclesie Remensis prepositus, itemque Sanctus noster et alii Remenses clerici, qui una cum hisce Remis Reciacum sese receperant, interfuerunt, Simonieque ac aliorum criminum accusauerunt Manassem archiepiscopum suum, qui cum citatus fuisset ad concilium, eique, spretis legati monitis ac preceptis, sese sistere neglexisset, in eum, ueluti in contumacem, suspensionis sententia fuit prolata. uerum ab hac mox ad pontificem, ut apparet, appellauit Manas et, uindicteque interim, dum Romam adire posset, percupidus, ecclesie Remensis canonicis, accusatoribus suis, a concilio ad Reciacense, uti ex iam supra  dictis infraque dicendis apparet, castrum redeuntibus, plurimas in uia struxit insidias, domos eorum Remis fregit, prebendas uendidit, et bona diripuit. Audi hec suismet uerbis Hugonem Flauiniacensem loco proxime cit. exponentem. »Accusatus est in eodem concilio  Remensis ecclesie inuasor Simoniacus Manasses a clericis Remensibus, et suspensus ab officio, quia uocatus ad concilium ut se purgaret, non uenit. Qui cum canonicis Remensis ecclesie accusatoribus suis, a concilio redeuntibus, plurimas parasset insidias, demum domos eorum fregit, prebendas eorum uendidit, et bona eorum diripuit.«

119. Hec Hugo. Et sane ueritati esse apprime consona, etiam liquet ex epistola, ab Hugone legato  post concilii celebrationem, auditis, quas Manasses Brunoni aliisque ex illo redeuntibus ecclesie Remensis canonicis intulerat, uariis iniuriis, ad Gregorium pontificem data, in qua, Sanctum nostrum Manassemque prepositum »dignos habitos fuisse pro nomine Iesu contumeliam pati,« declarat, alludens uerosimillime, ne dicam indubie, ad iniurias, quas ambo, e concilio Augustodunensi Reciacum redeuntes, tum in uia, tum Remis in bonis suis passi fuerant. Epistolam illam, quod preterea, que de Manassis, Remensis ecclesie prepositi, ad Claromontanum seu Aruernense concilium accessu supra asserui, inuicte probet, aliaque, que huc et precipue Manassem archiepiscopum spectant, complectatur, in fine mutilam, prout apud Labbeum tom. X  Conciliorum col. 365 et seq. exstat, huc transcribo. Sic habet: »Reuerendissimo Patri et domino pape Gregorio sue sanctitati inutilissimus seruus Hugo humilis presbyter Diensis, salutem. Quoniam didicimus R. uestrum Parisiensem rediisse, cui iniunxeramus, ut fideliter, sicut filius uester, uobis referret gesta Augustodunensis concilii, cui interfuit, qui neque per nos rediit, neque quidquam de statu uestro nobis scripsit, rogamus paternitatem uestram, ut sententiam suam nobis dignetur scribere super ordinatione Remensis, Bituricensis et Carnotensis ecclesiarum.«

»120. Sciat quoque paternitas uestra, quia ille Nouiomensis dictus episcopus, sub comminatione  publice examinationis a nobis familiariter exactus, confessus est nobis Simoniam suam, presentibus Laudunensi et Lingonensi episcopis cum aliis quibusdam. Unde etiam sacramento supra sacra Euangelia nobis firmauit, quod, uisis litteris uestris uel legatione uestra, ecclesiam, quam male occupauerat, bene dimitteret, et pro posse et scire suo, ut iuxta Deum ordinaretur, adiuuaret. Siluanectensis uero episcopus, accepta inuestitura de manu regis, ordinatus est ab illo  Remensi heresiarcha, cui litteris uestris interdixistis, ne huiusmodi in episcopos acciperet. Antisiodorensis, infra annos ordinatus, inuestituram quidem de manu regis non accepit,  quamquam per familiares regis gratiam eius consecutus sit. De Senonensi autem archiepiscopo quantam contumeliam, quantamue iniuriam auctoritati uestre in nostra legatione intulerit, a predicto R. ut spero, sufficienter audistis. Neque hoc dicens, Deus testis est, gloriam meam quero. Burdegalensis quoque, quoniam uocatus preterito anno ad Aruernense concilium neque uenit, neque canonice se excusauit, in eodem concilio ab episcopali officio suspensus est. Quod ille uilipendens, interdictum sibi usurpauit officium. Rursus uocatus ad Augustodunense concilium, quoniam nullam causationem nobis misit, etiam a sacerdotio suspendimus eum.

»121. De his ergo omnibus quid Magnitudo uestra iudicauerit, quid inde agere placuerit, paruitati  nostre rogamus, rescribite. Preterea summopere poscimus, ut per dominum ualentinum episcopum pallium nobis mittatis ad confirmandam ordinationem religiosissimi Lugdunensis Ecclesie archiepiscopi, contra oblatrantes hereticos et de regis indignatione aduersus ordinationem Dei carnaliter gloriantes. Ipse enim, postpositis omnibus incommodis et periculis penurie atque itineris, Sanctitatis uestre conspectui deuotissime se presentaret, si Ecclesia illi commissa, tamdiu languida et pastoris solatio destituta, quoquo modo absentiam eius sine magno detrimento pati potuisset. ualentino episcopo precipite et securitatem in manu uestra accipite, quatinus circa festum S. Ioannis Baptiste, prout nos cum eo condiximus, Ecclesia sua ad celebrandum  officium illum accipiat, quia ualde opportunus uidetur ad oppugnandam prouincialium arrogantiam. Manassem autem amicum nostrum in Christo, qui in Claromontano concilio Remensis Ecclesie male acquisitam preposituram in manu nostra dimisit, commendamus gratie Sanctitatis uestre, sicut catholice fidei sincerum defensorem, et dominum Brunonem, Remensis Ecclesie in omni honestate magistrum. Digni sunt enim ambo a uobis, et in his, que Dei sunt, uestra auctoritate confirmari, quoniam digni habiti sunt pro nomine Iesu contumeliam pati. Et ideo consultores profuturos cause Dei et cooperatores in partibus Francie adhibeatis.«

»122. Remensis heretici depositionem con . . . . .  reuelatam iniquitatem sanguis celi et . . . . . clamat, auctoritatis uestre scripto robora . . . . . hos rogamus Remensi Ecclesie destinate . . . . . suam satisfactionem, aut ipse, si placit . . . . . aut nobis suscipiendam precipite. Quia . . . . . excommunicationem uestram, nobis inconsultis, episcopi electionem fecerunt. Tiezo filius uester iam redisset ad uos, nisi ad conuocandum concilium 18 Kalendas Februarii, Pictauis, Deo annuente, celebrandum detineretur; in quo concilio meritorum uestrorum patrocinium adesse nobis suppliciter exoramus. Orate pro nobis, sanctisime Pater.« Talis est data ab Hugone Diensi post Angustodunense concilium anno, ut apparet, 1077 aut sequentis initio ad summum pontificem epistola; e qua sane, que supra tum de illatis per Manassem  archiepiscopum Sancto iniuriis, tum de huius Manassisque prepositi in concilio Claromontano presentia edixi, optime firmantur. Rei modo seriem prosequamur. Bruno clericique Remenses, eius socii, euitatis quas eis, a concilio Augustodunensi redeuntibus, Manasses archiepiscopus struxerat insidiis, ad Ebalum comitem in Reciacense huius castrum, e quo illud adierant, sese iterum recepere, grauissime litis, sese inter et archiepiscopum suum pendentis, exitum ibidem prestolaturi.

123. Ita autumo quod Manasses archiepiscopus apud Labbeum tom. X Conciliorum, col. 363, in epistola supra citata, quam ad Gregorium uII papam dedit, ita loquatur: »De comite Oebalo, qui me in presentia uestra accusare tentabat, et se suamque  fidelitatem uobis uerbis simulantibus commendabat, satis in promptu habetis cognoscere, cuius potius sinceritas fidelitatis erga uos uideatur existere. Utrum mea, qui Deo et uobis paratus sum per omnia obedire, an illius, qui et apud uos per Manassem et suos sequaces in suo castro receptos persequitur beatam Mariam. Manasses enim, de quo diximus, cui nos iussu uestro, quod in nos admiserat, si ad Ecclesiam matrem suam rediret, indulsimus, conscientia sceleris sui depressus nec ad uos uult redire, nec paci Ecclesie concordare, quin potius cum illis suis sequacibus, quia factis non potest, uerbis et maledictis Ecclesiam meque lacerare non desinit. Unde, ut de ipso Oebalo taceam, in quem  uos, credo, iustam et Apostolicam exercere sententiam, super Manasse instanter deprecor sanctitatem uestram, ut aut iubeatis eum ad sua regredi, et ulterius non impugnare Ecclesiam, aut in eum eiusque fautores et cooperatores Apostolici uigoris dirigatis animaduersionem. Dignamini etiam ad eorum receptores scribere aptam epistolam, ut aut eos contra Ecclesie iura non retineant, aut pari sententia se mulctatos agnoscant:« quibus e uerbis consideranti patescet, Manassem prepositum adherentesque ei, quorum unus erat Sanctus noster, Ecclesie Remensis clericos tum certe, cum epistola, hec complectens, a Manasse archiepiscopo, quod anno, uti infra docebo, 1078 factum, ad Pontificem fuit conscripta, apud Oebalum comitem in castro  Reciacensi seu Rauciacensi commoratos fuisse; quod cum ita sit, sese in id, anno 1077 e concilio Augustodunensi reuertentes, quo Manassis archiepiscopi insidias declinarent, uerosimiliter receperant.

124. Nec id tantum, quod modo proposui, e recitatis epistole Manassis uerbis discimus, uerum etiam Ebalum seu Oebalum comitem, qui Sanctum eiusque contra Manassem archiepiscopum comites in castro suo tuebatur, Rome huius accusatorem apud Gregorium Papam egisse. Qui id factum sit, expono. Manasses archiepiscopus, qui, ut supra docui, a sententia, in concilio Augustodunensi contra se lata, ad summum Pontificem uerosimiliter appellarat, Romam anno 1078, cum inde, prout Hugo Flauiniacensis  loco proxime cit. testatur, littere ei, »ut in concilio,« alio scilicet, in Galliis denuo celebrando, »cum sex se purgaret episcopis,« tradite fuissent, se contulit. Ebalus comes, audito presulis Simoniaci discessu ac consilio, iter pariter Romam uersus, quo ibi contra eum clericorum Remensium, quos in castrum suum ac clientelam receperat, causam tutaretur, arripuit, horum etiam aliquot sibi adiunctis. Et ex his quidem exstitisse Pontium, sepius iam laudata Manassis archiepiscopi Apologia apud Mabillonium tom. I, part. II Musei Italici, pag. 121 indubitatum facit; Fulcium autem Monoculum, de quo Sanctus in recitanda infra ad Radulphum uiridem epistola, ex iis pariter exstitisse, uerosimile apparet, primo quidem quod Fulcius ille, a Sancto  memoratus, Romam sese, uti ipsamet hec epistola fidem facit, proxime post habitum cum Brunone et Radulpho uiridi de falsis mundi delectationibus, uerisque celi gaudiis colloquium, in quo monachicum habitum assumere statuerunt, contulerit; deinde uero quod id post concilium Augustodunense anno 1077 aut sequenti, nec alibi, quam in castro Reciacensi habitum fuisse uideatur.

125. Quod quo utcumque probatum dem, preuie uerba, quibus colloquii illius Sanctus meminit huc transcribo. Sic habent: »Reminiscitur . . . . . dilectio tua, quod, cum ego et tu et Fulcius Monoculus quadam die simul fuissemus in hortulo adiacenti domui Ade, ubi tunc hospitabar, de falsis oblectationibus et perituris mundi huius diuitiis, necnon de perennis  glorie gaudiis aliquamdiu, ut opinor, tractaremus, unde diuino amore feruentes promisimus ac uouimus Spiritui sancto in proximo fugitiua seculi relinquere et eterna captare, necnon monachicum habitum recipere; quod et in uicino paractum esset, nisi tunc Fulcius Romam adiisset: ad huius reditum peragenda distulimus; quo moram faciente, aliisque interuenientibus causis, diuinus amor elanguit, refriguit animus, feruorque euanuit.« Quando itaque Sanctus collationem, hic memoratam, in qua monachum uouit, cum Radulpho uiridi ac Fulcio habuit, non domi, sed alieno in hospitio uersabatur. Hinc porro consequitur ut hanc Remis, antequam anno circiter 1076 e ciuitate hac cum Manasse aliisque  Remensibus clericis excessisset, indubie non habuerit. Brunonem enim tunc Remis, ubi non tantum canonicus, sed et scholasticus preterea et cancellarius erat, in alienis edibus habitasse, uerosimile non apparet, ut Buleus uerbis num. 113 recitatis recte arguit. Imo uero, ut Tractatus de S. Brunone, a Cartusianis huiatibus mecum communicati, auctor num. 20 Operis sui recte notat, dubitandum non est quin tunc ibi Sanctus sue tum cancellarii, tum canonici et scholastici dignitati congruum domicilium habuerit, et quidem in ipso claustro communi, quo diu ante et post S. Brunonis etatem canonici Remenses usi fuere, uti fas est colligere ex Flodoardo Hist. Remensis lib. II, cap. 11, Chronico Mosomensi apud Dacherium tom. uII Spicilegii, et  Stephani Tornacensis Epistola 160, ad Radulphum Remensem decanum, a Radulpho uiridi diuersum, circa annum 1176, aut, ut uidetur, non diu admodum post scripta.

126. Stephani uerba huc facientia, quod ex iis, canonicos Remenses Brunonis etate uitam in claustro communem duxisse, potissimum intelligatur, e iam sepe laudato, qui hactenus uulgatus non est, Annalium Carthusiensium libro Iu describo. Sic habent: »Exiit sermo inter plures, quod antiqua Patrum uestigia, sacris instituta conciliis et a gloriosa hactenus Remensi Ecclesia diutius obseruata, quidam ex uobis immutare contendunt, laminamque auream religiose consuetudinis, que in fronte Ecclesie Metropoleos apposita lucet omnibus, qui in  regno sunt, quadam singularitate studeant delere, deiicere, conculcare. Singulari quodam priuilegio sedes Remensis inter alias Galliarum Ecclesias eminebat, perseuerans cum Apostolis in communione panis et oratione, et in sociali communione sacramentalem preferens, maioribus erat spectaculum, minoribus documentum. Ex reliquiis regularium institutionum duo loca sibi detinuerant, cenaculum refectionis et domum somni, in altero castigatam sequentes abstinentiam, in altero candidatam continentiam obseruantes . . . . . In his et aliis obseruantiis Regularibus incedebat Remensis Ecclesia, terribilis ut castrorum acies ordinata, amabilis suis, admirabilis alienis. Si hec immutari ceperint, quid dicet germana eius loco et ordine Germania, que  inter alias institutiones Ecclesiasticas refectionis adhuc et quietis fraternam communionem sic obseruat, ut modernam dissolutionem non admittat?«

127. Cum ergo Remenses canonici, uti e uerbis hisce pronum est eruere, uitam communem in edibus, separatis quidem, ut tunc moris erat, uni tamen eidemque claustro inclusis, Sancti nostri etate duxerint, hic utique, dum illos inter ante suum ex urbe Remensi discessum, seu ante annum 1076, quo circiter is accidit, uersaretur, alienas ibidem edes non inhabitarit, ac proin nec tunc collationem, utpote que, Brunone alienis in edibus uersante, acciderit, cum Radulpho uiridi et Fulcio Monoculo habuerit. Eodem etiam ex capite parum uerosimile  apparet, collationem illam seu colloquium contigisse, postquam iam Sanctus, exauctorato pulsoque Simoniaco inuasore Manasse, in pristinum fere, aut hoc etiam forte meliorem, statum, quod qui et quando factum sit, infra uidebimus, fuisset restitutus. Porro ex eo, quod Sanctus, dum de falsis mundi oblectationibus cum Radulpho uiridi et Fulcio sermonem miscuit, alieno in hospitio fuerit uersatus, consectarium preterea est, ut nec id Parisiis euenerit. Qui enim collationem seu colloquium illud Parisiis factum statuunt, Sanctum nostrum tunc, cum id habuit, docendi ibidem munus obiisse, affirmant; quod si autem ea in urbe reipsa umquam Bruno docuisset, alienis tunc, uelut hospes, edibus usurus fuisse non uidetur. Accedit, nichil  plane aliunde haberi, ex quo Sancti cum Radulpho et Fulcio collationem Parisiis habitam fuisse, utcumque fiat probabile, ut proinde, uti non Remis, sic nec ibi uerosimiliter euenerit. At uero Reciaci seu Rauciaci eam post concilium Augustodunense euenisse, e status, in quo ibi Sanctus tunc fuit, adiunctis uerosimillimum apparet.

128. Ibi enim tunc tum hic, tum alii Ecclesie Remensis clerici, eius in exsilio socii, alienis in edibus uersabantur, a castri illius  incolis diuersis, per »Manasse prepositi eique adherentium receptores« num. 123 a Manasse archiepiscopo uerosimiliter indigitatis, hospitio ex comitis Ebali, ut uerosimile apparet,  uoluntate excepti. Ad hec eo temporis spatio, quo Sanctus cum aliis Remensibus clericis Reciaci uersabatur, collationemque de falsis mundi delectationibus post concilium Augustodunense habere iam potuerat, Ebalus, castri huius toparcha, Romam uersus, ut supra docui, iter arripuit, huncque eo, ut supra pariter docui, aliquot Remenses clerici comitati sunt; non diu autem, ut supra recitata ex Sancti nostri ad Radulphum uiridem epistola uerba docent, post collationem, a Brunone cum Radulpho et Fulcio habitam, Romam hic discessit. Accedit Reciaci Radulphum uiridem et Fulcium Monoculum cum Sancto nostro, antequam Ebalus comes Romam abiret, fuisse ex iam dictis uersatos. Tres quidem dumtaxat Ecclesie Remensis canonicos, Manassem  prepositum nimirum, Pontium et Brunonem, qui Manassem archiepiscopum in concilio Augustodunensi anno 1077 accusarint, ac deinde in castrum Reciacense sese receperint, Historie litterarie Francie scriptores, qui recessui huic habitam a Brunone cum Radulpho et Fulcio de diuitiarum oblectationumque mundi huius uanitate collationem preiuisse autumant, tom. IX, pag. 235 recensent. uerum quid tum?

129. Assignato ab iis Remensium, qui Manassem accusarint atque in Reciacense castrum se receperint, clericorum numero, unde, Radulphum uiridem et Fulcium nec in castro Reciacensi sub Ebali comitis clientela exstitisse, nec ibidem cum Brunone  collationem, de qua hic, habuisse, consequens sit, standum non est. Remensium enim canonicorum, qui Manassem archiepiscopum accusarint, maiorem exstitisse numerum, hic ipsemet prodit in apologia sua apud Mabillonium Musei Italici tom. I, part. II, pag. 121 ad Hugonem Diensem sic scribens: »Dixistis, ut accusatoribus nostris, scilicet Manasse et sociis, responsuri ad concilium ueniremus; et ego dico uobis quia ego et Manasses pro omnibus sociis suis concordiam fecimus, exceptis duobus, quorum unus, scilicet Bruno, nec noster clericus, nec noster natus aut renatus est, sed sancti Cuniberti Coloniensis in regno Teutonicorum positi canonicus est; cuius societatem non magnopere affectamus, utpote de cuius uita et libertate penitus ignoramus  et quia quando apud nos fuit, multis beneficiis a nobis in eum collatis, male et nequiter tractati sumus. Alter uero, id est, Pontius, in Romano concilio, nobis presentibus, est falsatus; et ideo nec uni, nec alteri in ecclesiastico iudicio respondere aut uolumus aut debemus.« Cum ergo, uti ex his uerbis intelligitur, plures sane quam tres exstiterint Remensis ecclesie canonici seu clerici, qui Manassem archiepiscopum accusarint, quique proinde post Augustodunense concilium in castrum Reciacense sese receperint, non est, cur hos inter exstitisse Radulphum uiridem et Fulcium Monoculum, eamus inficias; quod cum ita sit, non est etiam, cur cum hisce in eodem castro  sanctus  noster illam, de qua hic disserimus, collationem non habuisse putetur.

130. Et sane hanc ibidem a Brunone habitam fuisse, suadent, tum que huc facientia in medium iam adduxi, tum que hic modo adhuc addo. Collatio illa, utpote in qua de mundi uanitate, celi eternitate, monachicoque habitu assumendo actum, optime quadrat statui, in quo sanctus post concilium Augustodunense Reciaci fuit; ibi enim tunc ille, bonis a Manasse archiepiscopo spoliatus, fortunam patiebatur aduersam, qua pressi mortales terrena despicere, celestia estimare atque ad Deum sese conuertere solent. Ad hec ab ipsomet Sancto, sese aliosque diu, quod in collatione illa uouerant, adimplere distulisse, uerbis supra huc transcriptis  indicatur; re autem ipsa factum id est in opinione, qua dictam collationem Reciaci post concilium Augustodunense habitam statuimus. Sanctus enim, uti infra probabo, certe ante annum 1081 meliori uite in eremum secedens sese non dedit; ante autem, quam hoc faceret, triennio ut minimum celebris, de qua hic, cum Fulcio collatio acciderat, uti pronum est ex iam dictis eruere. Fulcius enim secundum hec cum Ebalo comite anno 1077  Romam petiit, hocque illius inter habita cum Brunone post concilium Augustodunense, anno itidem 1077 celebratum, de falsis mundi delectationibus collatio preiuit, ut hec ipso etiam anno 1077 ac proin  triennio ut minimum, antequam Sanctus in eremum secederet, acciderit. Reliqua modo, que ad litem, a Sancto nostro, aliisque Remensis ecclesie clericis Manasse archiepiscopo intentatam, spectant, expediamus.



§ uII. Manasses Rome in concilio causam suam tuetur, suspensionisque sententiam, in se Augustoduni latam, a pontifice rescindi obtinet: quid tum preterea egerit, et qui tandem Brunonem in pristinum honorem restituere iussus fuerit.

Cum Manasses, Remensis ecclesie archiepiscopus, Romam ad summum pontificem, Gregorium uII, ad quem ex dictis appellarat, iam aduenisset, benigne ab hoc, ad meliorem frugem hominem rediturum, adhuc sperante fuit exceptus, causamque suam in  concilio, quod ibidem tunc, id est, mense Martio anni 1078, celebratum fuit, presentibus etiam  Ebalo comite clericisque Remensibus, hunc, ut docui, comitatis, qui pro clero Remensi locuturi aduenerant, propugnare est conatus. Quibus ad id presidiis usus sit, litteris proditum non inueni; quo uero successus rem gesserit, ipsemet in Apologia sua apud Mabillonium opere cit., p. 119 exponit, ita ibidem ad Hugonem, sedis apostolice legatum, scribens: »Non solum per omnes fere Gallias, uerum etiam Italie et Rome, notum est qualiter ante hoc biennium  in eadem prouincia a uobis et ab aliis quibusdam in nos uiolenter ac iniuste res gesta est: et ego uim ac preiudicium  passus Romam processi, ibique super hoc Romanum et Apostolicum iudicium appellaui. Quia uero uos aberatis, iussu domni apostolici in ipsa regione remansi, et aduentum uestrum per XI fere hebdomadas exspectaui. Cumque non ueniretis, tandem in presentia domni apostolici, et in concilio generali inter nos et eos, qui ibi loco uestro, utpote a uobis directi, aderant, altercatio habita est, et ex eorum accusatione ac nostra defensione, quidquid passi eramus, temere ac uiolenter actum esse et constare non debere, iudicatum atque correctum est.« Hunc in modum Manasses, qui, quamquam in Hugonem, sedis apostolice legatum, iniquior sit, remque, uti ex iam dictis et porro dicendis liquet, parum sincere exponat, sententiam tamen,  in se ab Hugone in concilio Augustodunensi latam, correctam seu rescissam fuisse, recte indicat.

132. Gregorius enim, futurum sperans ut indulgentia Apostolica ad meliorem frugem Manassem adduceret, a suspensionis sententia, qua Augustoduni fuerat damnatus, hominem absoluit, pristinoque gradui ac officio, certis tamen, quas hic subticet, conditionibus adiectis, restitutum in Gallias remisit. Ita apud Labbeum tom. X Conciliorum docet nos ipsemet Gregorius, in epistola, septimo Idus Martii, indictione prima que ex supra dictis annum 1078 designat, exarata, sic scribens: »Quia consuetudo sancte Romane Ecclesie, cui, Deo auctore, licet indigni, deseruimus, est quedam  etiam dissimulare, discretionis temperantiam potius quam rigorem canonum sequentes, causas episcoporum Francie atque Burgundie, qui suspensi seu damnati a legato nostro Hugone Diensi episcopo fuerant, non sine graui labore discussimus. Denique Manassem Remensem archiepiscopum, qui in multis accusatus fuerat, seseque a synodis, ad quas Hugo Diensis episcopus eum inuitauit, subtraxerat: quia sententia, super eum data, non Romane Ecclesie grauitate et solita mansuetudine uidebatur, in proprium gradum officiumque restituimus, ea quidem ratione, ut supra corpus sancti Petri iuraret hoc modo: »Ego Manasses Remensis archiepiscopus pro superbia non dimisi, quod non uenerim ad synodum Augustodunensem, ad quam  me Diensis episcopus uocauit. Si uocatus nuntio uel litteris apostolice sedis fuero, nullo malo ingenio et nulla fraude me subtraham, sed ueniens diffinitioni et iudicio huius Ecclesie fideliter obediam. Quod si domino pape Gregorio uel successori suo placuerit me de obiectis ante legatum suum respondere, idem per omnia faciam. Thesauros autem, ornamenta et predia Remensis ecclesie mihi commisse ad honorem ipsius Ecclesie fideliter tractabo et ad resistendum iustitie ea non abalienabo.«

133. Epistola hec, seu rescriptum, in quo deinde nonnulla alia, ad rem nostram non facientia hucque proinde non necessario transcribenda, sequuntur, ita terminatur: »Actum Rome septimo  Idus Martii, indictione prima;« posterior autem nota chronica, clausule huic inclusa, annum Christi 1078  designat; ut proinde lata in Manassem, qui sese ex dictis anno 1077 post concilium Augustodunense, alterius concilii, Pictauii  ineunte anno 1078 celebrandi, utut ad hoc citatus, tempore non exspectato, Romam contulerat, suspensionis sententia, cum ibidem per XI fere hebdomadas  Hugonis Diensis aduentum prestolatus fuisset, iam inde ab anni 1078 mense Martio sub conditione, quam uerba proxime huc transcripta inuoluunt, per Gregorium uII, summum pontificem, fuerit rescissa.  uerum hec, qua erga Manassem, Simoniacum antistitem, usus est Gregorius, indulgentia ac benignitas Hugoni Diensi episcopo ac sedis apostolice in Galliis legato uerosimillime non parum displicuit. Fas est id colligere ex epistola, ad supremum illum Ecclesie pastorem post celebratum anno 1078 Pictauiense concilium ab eodem Hugone, licet non de Manasse, scripta, in qua is sub finem apud Labbeum tom. X Conciliorum, col. 367 ita loquitur: »Prouideat itaque sanctitas uestra, ne diutius tam opprobriose nobis improperetur, quod simoniaci uel quicumque criminosi a nobis suspensi uel depositi aut etiam damnati libenter currunt Romam, et ubi deberent sentire ampliorem rigorem iustitie, inde reportant quasi misericordiam pro uoluntate. Et  qui antea nec in leuibus presumpserunt peccare, postmodum exercent aptissimam negotiationem cum tyrannide in commissis sibi ecclesiis.«

134. His porro uerbis etiam docet, simoniacos tunc ex indulgentia, quam Rome fuissent experti, deteriores atque insolentiores euasisse; quod quam uerum esset, suo agendi modo Manasses luculenter ostendit. Etsi enim, sese de obiectis sibi criminibus, si quando id pontifici placuisset, Apostolico legato responsurum, iuramento Rome edito, sanctissime  promisisset, uix tamen a concilio Romano, in quo ex dictis anno 1078 auditus absolutusque fuerat, in Gallias erat reuersus, cum ad pontificem, ad  quem ei aliis de causis scribendum erat, dedit epistolam, in qua preter querelas, uerbis, num. 123, datis expressas, quas contra Ebalum comitem, Manassem prepositum aliosque Remenses clericos huius sequaces defert, ex ecclesie sue priuilegiis contendit, sibi tantum uel ipsimet Pontifici uel huius legatis, qui Itali essent aut Rome saltem educati, de obiectis criminibus respondendum. Ita scilicet Manasses Hugonis Diensis, nec in Italia nati, nec Rome educati, a quo ne iterum ad concilium aliquod de obiectis criminibus se purgaturus citaretur, maxime metuebat, iudicio sese subducere conabatur. Audi, que huc facientia in dicta epistola apud Labbeum, tom. X Conciliorum, pag. 363, in medium adducat.

 135. »Obsecro etiam, inquit, beneuolentiam honoris uestri, ut dignitatem, quam antecessores uestri antecessoribus meis archiepiscopis seruauerunt, et priuilegiis, aliisque scriptis ad posterorum memoriam reliquerunt, mihi reseruare dignemini. Ne irritum aut infractum fiat priuilegium, quod ipse dedistis mihi, scilicet ut uobis ipsi interpellatus et non interpellatus respondeam et legatis uestris Romanis, non ultramontanis, qui coniuncti Romanis querunt, que sua sunt, non que Iesu Christi, et sub honestis nominibus cupiditati sue consulunt, non Ecclesie Dei. Unde propter talium pudendas reprehensiones et uocationes mihi, qui totius Gallie episcopos debeo conuocare, liceat confidere de uobis sine legatorum uocatione, donec ad Pascha ueniam ad uos, Deo  uolente.« Ita Manasses, ne quando Hugoni, sedis apostolice legato, de criminibus sibi obiectis respondere cogeretur. uerum eum hac in re, acriter etiam, quecumque siue de Sedis Apostolice legatis siue de ecclesie Remensis priuilegio uerbis recitatis scripserat, confutatis, Gregorius minime audiuit, etsi interim expostulationum, abs illo contra Ebalum comitem, Manassem prepositum aliosque factarum, rationem habendam duxerit, ut fidem facit tum epistola, qua Manassi respondit, tum altera, quam preterea, cum hoc fecit, ad Hugonem Diensem, suum in Galliis legatum, dedit. Ambe apud Labbeum, a quo, tom. X Conciliorum, col. 196 et tribus seqq. recitantur, »Undecimo Kalendas septembris, Indictione prima,« que hic ex supra  dictis annum 1078 designat, »date« notantur; unde consequitur ut, quam ad Gregorium papam Manasses archiepiscopus dedit, proxime memorata epistola anno 1078, utpote ambabus hisce anterior, concilioque Romano, quod eodem anno 1078 celebratum fuit, ex dictis posterior, exarata indubie fuerit; quod hic, ut fidem num. 123, datam liberarem, probare est uisum.

136. Nunc, que in duabus proxime dictis Gregorii epistolis uerba, ad institutum presens utcumque facientia, occurrunt, huc transcribo. Talia in priori sunt hec: »De Manasse, qui uos et ecclesiam uestram, quia malefactis non potest, maledictis infestare non cessat, et de ceteris omnibus,  super quibus conquestionem uobis collibuerit facere, misimus litteras nostras commemoratis confratribus nostris, Diensi uidelicet episcopo, et Cluniacensi abbati, ut cuncta studeant diligenter inquirere, sollicite discutere, discussa et indagata ad purum iuste, legaliter et canonice iudicare;« in posteriori uero ista se offerunt: »Quia in sancte Dei, cui diuina dispositione presidemus, Ecclesie regimine sollicite nos uigilare oportet, uestris assiduis precibus nobis ut diuinum obtineatis presidium, deposcimus. Quapropter uos summopere studium adhibere admonendo mandamus, quatenus inquiratis et canonice, prout potestis, finem imponere procuretis negotiis, unde Rhemensis archiepiscopus, confrater noster, suis litteris nobis conquestus est. Conqueritur enim  de confratre nostro, archiepiscopo uiennensi Warmundo, qui in suo archiepiscopatu presbyteros deposuit, et eosdem restituit . . . . De Manasse autem, de quo similiter conqueritur, qui Oebali suorumque refugio et auxilio illum et ecclesiam fatigare non cessat, laborate ut ad pacem redeat, et ab inquietatione Ecclesie et persecutione archiepiscopi quiescat. Quod si forte in sua contumacia persistens obedire renuerit, nisi illum iustam excusationem habere cognoueritis, quodcumque uobis iustius uidetur, facite. De aliis autem necessitatibus eumdem archiepiscopum  sicut dignum est, adiuuate, eique commissam ecclesiam auctoritate beati Petri  defendite.«

 137. Pontifici igitur, quemadmodum ex hisce epistole, quam ad Hugonem Diensem dedit, uerbis potissimum apparet, in uotis fuit, ut, si qua ratione fieri id posset, Ebalus Reciacensis comes et Manasses ecclesie Remensis prepositus cum Manasse archiepiscopo in gratiam redirent. Hinc porro factum coniicio ut Manasses prepositus, uoluntatis pontificie siue per Hugonem, sedis apostolice legatum, siue per ipsummet archiepiscopum Manassem factus certior, concordiam cum hoc inierit, quam ipsemet Simoniacus is antistes in sua apud Mabillonium tom. I Musei Italici, part. II, pag. 121 sepissime iam laudata Apologia commemorat his uerbis: »Dico uobis quia ego et Manasses pro omnibus  sociis suis concordiam fecimus, exceptis duobus, quorum unus, scilicet Bruno, nec noster clericus, nec noster natus aut renatus est, sed sancti Cuniberti Coloniensis, in regno Teutonicorum positi, canonicus est; cuius societatem non magnopere affectamus, utpote de cuius uita et libertate penitus ignoramus; et quia, quando apud nos fuit, multis beneficiis a nobis in eum collatis, male et nequiter tractati sumus. Alter uero, id est, Pontius, in Romano concilio, nobis presentibus, est falsatus; et ideo nec uni, nec alteri in ecclesiastico iudicio respondere aut uolumus aut debemus;« in hac autem coniectura, magis adhuc confirmor ex eo, quod, quando post pontifici placuit, ut anno 1080 Lugduni concilium ad discutiendam decidendamque Manassis  archiepiscopi causam celebraretur, huic iterum Manasses prepositus, uoluntatis pontificie obseruantissimus, sese stiterit, unusque etiam ibidem e Simoniaci illius antistis, cum quo ex dictis pacem iam ante inierat, accusatoribus exstiterit, uti colligendum uidetur ex Gregorii uII, que apud Labbeum tom. X Conciliorum col. 241 exstat, epistola, ad Manassem, archiepiscopum Remensem, postquam hic in dicto Lugdunensi concilio exauctoratus fuisset, Indictione tertia, id est ex supra dictis, anno 1080 conscripta; e qua etiam apparet Manassem prepositum bonis suis, in que, pace cum Manasse archiepiscopo inita, restitutus uerosimillime fuerat, iterum ab hoc, quod eius sese in concilio Lugdunensi accusatoribus denuo iunxisset, fuisse spoliatum.

 138. In ea enim Pontifex ita loquitur: »Purgandi licentiam tibi indulgemus, ea uidelicet conditione, ut Manasse et Brunoni, qui pro iustitia contra te locuti fuisse uidentur, rebus suis in integrum restitutis, usque ad Ascensionem Domini proximam Rhemensem Ecclesiam a tota occupatione ex toto liberam deseras.« Porro manasses prepositus non tantum post duas epistolas, num. 135 memoratas, quarum alteram Gregorius papa ad Manassem archiepiscopum, alteram ad Hugonem, suum in Galliis legatum, undecimo Kalendas Septembris, Indictione prima seu anno 1078 dedit, cum Manasse, Remensi archiepiscopo, pacem iniuit; uerum etiam ad eum Remos, aliorum clericorum Remensium, qui cum eo  et Brunone ex hac urbe anno ex dictis 1076 aut sequenti excesserant, nomine tractaturus, sese contulit remque composuit. Ita colligo ex sepissime laudata Manassis archiepiscopi Apologia, in qua hic apud Mabillonium tom. I Musei Italici, part. II, pag. 121 primo sic loquitur: »Ego et Manasses pro omnibus sociis suis concordiam fecimus, exceptis duobus,« etc.; ac deinde pag. 122 ita habet: »Quamuis nullam a predicto Manasse et sociis speremus accusationem, eo quod ipsi, nisi forte huius concilii occasione ad uomitum redeunt, nobiscum fecerunt concordie compositionem, exceptis duobus, ut dixi, Brunone et Pontio, quibus iuxta precedentem rationem respondere nec uolo, nec  debeo. Et si aliqui ex eis, quos concordare per Manasse legationem diximus, illuc, rupta pace, profecti sunt, et contra nos quidpiam dicere uolunt, recipiendum non est.«

139. Et hec quidem Manassis prepositi cum Manasse archiepiscopo de pace collatio, utpote post epistolam, a Gregorio ad Diensem episcopum undecimo Kalendas Septembris anno 1078 scriptam, habita, uel ipso hoc anno uel initio sequentis uerosimillime euenit; ast an tunc preter Brunonem et Pontium omnes Remenses clerici, cum horum nomine Manasses prepositus cum Manasse archiepiscopo pacem iniisset, Remos pariter, uti ille iam fecerat, redierint, compertum non habeo. Dubitare interim hac de re multum me facit proxime laudata,  quam Gregorius ad Manassem archiepiscopum, in concilio Lugdunensi anno 1080 iam exauctoratum, scripsit, epistola. In hac enim Manassi archiepiscopo Gregorius prescribit, ut clericos . . .  »qui tanto tempore pro iustitia exsilium passi sunt, in ecclesia secure Deo seruire permittat.« Ut ut sit, ex memorata pace, quam Manasses prepositus aliique Remenses clerici cum Manasse archiepiscopo inierant, factum coniicio ut Bruno et Pontius, quod in eam, ut recitata num. 137 e Manassis Apologia uerba fidem faciunt, consentire noluerant, a Manasse preposito reliquisque Remensibus clericis, huic consentientibus, sese seiunxerint, alioque concesserint, maxime forte,  quod Ebalus comes, sub cuius clientela Reciaci erant, pacem etiam cum Manasse tunc iniisset, uti suspicari me facit epistola, a Gregorio papa  anno 1080 ad Ebalum scripta, in qua huic ille imperat, ut »a pestifera amicitia illius  amodo se retrahat.«

140. Et Brunonem quidem  Reciaco Coloniam tunc repetiisse, ibique in S. Cuniberti ecclesia canonicis fuisse adscriptum, uero mihi admodum simile apparet, quod in Apologia sepissime iam laudata, quam Manasses archiepiscopus anno 1080 aut certe sub precedentis finem scripsit, Cunibertinus canonicus exstitisse dicatur his uerbis: »Bruno nec noster clericus,  nec noster natus aut renatus est, sed sancti Cuniberti Coloniensis in regno Teutonicorum positi canonicus est.« Que uerba, ut § III docui, ita uerosimilius accipienda sunt, ut significent, Sanctum tum, id est, anno 1079 aut sequentis initio, cum hec Manasses scripsit, Cunibertine ecclesie canonicum fuisse. uerum, etsi res ita haberent, Sanctusque adeo in Galliis non amplius uersaretur, a lite tamen, quam Manassi, Simoniaco antistiti, una cum aliis Remensibus clericis intentarat, non destitit. Res ex modo dicendis patescet. Pontifex, ut supra uidimus, Hugoni Diensi anno 1078 undecimo Kalendas Septembris seu XXII Augusti in mandatis dederat, ut querelis, a Manasse Remensi archiepiscopo  ad se delatis, occurreret, eumque, si dicto obsequens esset, adiuuaret.

141. Epistole autem, qua hoc Hugoni iniungebat, addiderat, uti ipsemet in hac post uerba num. 136 huc transcripta testatur, exemplar epistole alterius, ad Manassem scripte, in qua hunc, aliis nonnullis premissis, ita tandem alloquitur: »Interim dilectionem uestram ex parte beati Apostolorum principis Petri admonemus, ut, quemadmodum uobis Rome positis constituimus, coram Diensi episcopo et Cluniacensi abbate, quibus in his uicem nostram commisimus, occasionibus cunctis obstaculisque remotis, super obiectis omnibus sitis respondere parati, legaliter satisfacere, canonice purificari; ne si aliud a uobis, quod absit! agatur, tergiuersationi  et fuge et conscientie scelerum, non exactioni iustitie et equitatis a pluribus adscribatur;« ex hac autem ad Manassem epistola, cum Hugone Diensi a Pontifice communicata, et ex altera proxime dicta, quam hic ad ipsummet Hugonem dedit, Historie litterarie Francie scriptores tom. uIII, pag. 653 factum suspicantur, ut Hugo concilium, cuius a Manasse in Apologia sua apud Mabillonium Operis iam sepius cit., pag. 120 mentio fit, Trecis habendum indixerit. Et sane ex uerbis, e priori epistola iam recitatis, est, cur id non immerito suspicati queant uideri. uerum, utcumque res hec habeat, concilium equidem Trecis indictum  locum non habuit.

142. Ast cum id Gregorius Pontifex didicisset,  Hugoni legato suo, ut alibi ad decidendam Manasse archiepiscopi causam concilium celebraret, iniunxit. Epistola, qua id fecit, apud Labbeum tom. I Bibliothece Noue mss. Chronico uirdunensi pag. 205 exstat inserta, hecque, que ad nostrum hic institutum precipue spectant, uerba complectitur: »Quia uero in partibus preordinatis  concilium celebrare non potuistis utiliter, competens arbitramur, ut aptum locum diligentia uestra inueniat, ubi, synodo congregata, Remensis archiepiscopi causa examinetur. Et quidem, si idonei accusatores et testes inuenti fuerint, quod obiicitur ei, canonice comprobantes, quam iustitia dictauerit, sententiam dare absque hesitatione uos uolumus. Alioquin si tales persone fuerint, que recipi rationabiliter  nequeant, quoniam turpis de eo fama non solum Galliam, uerum etiam fere totam repleuit Italiam, sex episcopis, quorum uita non notetur infamia, assumptis sibi, si potest, excuset se, et sic purgatus, cum pace in ecclesia sua et propria dignitate remaneat.« Hugo legatus, epistola, qua tum hec, tum alia Pontifex precipiebat, accepta, concilium, ut loco cit. Chronicon uirdunense seu Hugo Flauiniacensis huius auctor, rei geste synchronus, testatur, Lugduni indixit, atque ad id Manassem, Remensem archiepiscopum, citauit.

143. uerum hic, qui iam celebratis Augustodunensi et Pictauiensi conciliis sese sistere noluerat, nec ad Lugduni propediem celebrandum uoluit accedere;  cum autem, ut supra docuimus, antea Rome, si quando ad concilium de criminibus sibi obiectis responsurus a legato Apostolico uocaretur, sese ei obsecuturum, Pontifici iuratus promisisset, callide ad hunc, ut sese, quod ad indictum a legato Lugduni concilium ire abnueret, utcumque excusaret, dedit epistolam, qua sese timore dissidentis regni ad Lugdunense concilium, ad quod uocatus erat, ire non posse, obtendit, addens etiam sese, quando tute essent uie, Romam iterum petiturum, sententiamque ab ipsomet summo Pontifice pronunciante cum filiali submissione auditurum. Intelliguntur fere hec omnia ex Gregorii ad Manassem responsoria, in qua is pontifex apud Labbeum tom. X Conciliorum col. 235 et seq., data sibi a Manasse uerba minime  accipiens, hisce illum, que huc potissimum faciunt, acriter increpat: »Immemor promissionis tue, qua Rome te supra corpus beati Petri obligasti, aliam excusationem obtendis, timore uidelicet dissidentis regni ad Lugdunense concilium, ad quod uocatus es, uenire non posse. In qua re quantum excusatio tua nutet, liquido ualet perpendi . . .«

144. »Cum omnia uie illius pericula, si qua sunt, tutissimis et securissimis ductoribus posses transire, Lugdunensi scilicet archiepiscopo et Lingonensi episcopo, qui fraterna te caritate tractarent, et sine omni formidine ad prenominatum perducerent locum . . . Quod si forte ad predictum concilium non iueris, aurem debite obedientie matri tue Romane  Ecclesie, diu te supportanti non inclinaueris; si quid contra te Diensis cum consensu religiosorum fratrum nostrorum egerit, non solum sententiam in te prolatam non immutabimus, uerum etiam apostolica auctoritate firmabimus. Quod si fraternitati tue uidebitur prolate sententie rationabiliter posse obuiari, uolumus te magis coram uicario nostro, Diensi uidelicet episcopo, aliisque religiosis in patria illa, ubi accusatorum et defensorum maior copia inuenitur, rationes tuas exponere, quam Romam per tot labores et difficultates, ubi utrumque deest, frustra spe iudicii querere. Interea fraternitatem tuam ex parte omnipotentis Dei per auctoritatem beati Petri monemus, ut, si te in hac causa culpabilem cognoscis, potius quam aliquo seculari ingenio te excusandum  existimes, studeas animam tuam per dignos penitentie fructus liberare.«

145. uehemens sane urgensque erat hec pontificis oratio: uerum Manasses, nichil hac motus, concilio, breui post, ut uidebimus, Lugduni celebrato, sese non stitit, ad Hugonem Diensem, illius presidem, misisse contentus Apologiam, sepissime supra iam laudatam, atque a Mabillonio tom. I Musei Italici, part. II, pag. 119 et octo seqq. publici iuris factam, in qua, postquam, que in causa sua tum Augustoduni, tum Rome gesta essent, compendio exposuit, rationes diuersas, ob quas Lugdunum ad concilium uenire non posset, in medium adducit seu pretexit. Et he in speciem iuste sunt, talesque, ut,  si Manassis archiepiscopi minus, quam sit, nota foret uite ratio, sententiam in eum, credi posset, iniuste, precipitanter atque ex inuidia, ut Nouiomenses clerici in scripta que apud Mabillonium tom. I Musei Italici, part. II, pag. 128 et binis seqq. exstat, ad Cameracenses epistola ferri aiebant, latam fuisse; uere tamen plereque non sunt, sed tantum a Manasse inuente seu conficte, ut solita calliditate ac astutia, qua, uti Gregorius papa apud Labbeum tom. X Conciliorum, col. 199 loquitur, »inducias, ut subterfugeret, querebat,« iudicium ecclesiasticum, in causa sua ex canonum prescripto ferendum, aut eluderet aut declinaret; a quo quantopere abhorreret, argumento etiam sunt amplissima dona, que, ut ab eo subeundo sese prestaret immunem, Hugoni  Diensi, concilii Lugduni celebrandi tempore iam instante, obtulit.

146. Audi apud Labbeum tom. I Bibliothece Noue mss. pag. 205 et seqq. Hugonem Flauiniacensem: »Dum igitur . . . , inquit, locus concilii apud Lugdunum constitutus esset, Remensis etiam archiepiscopus  iuxta tenorem litterarum  ad idem se purgaturus iuuitaretur concilium, posito domno Hugone apud uiennam pro corporis curatione, nuntii prefati archiepiscopi uenerunt ad eum, multis et maximis precibus et muneribus ad hoc eum flectere cupientes, et ob id ei in presenti trecentas purissimi auri uncias, domesticis quoque eius preciosa donaria offerentes, insuper  et celamentum, ne ulli mortalium id proderent, iurare uolentes, cum sex episcopis, quos ipse Remensis eligeret de suffraganeis suis, ei, ut se purgaret, concederet, remota inquisitione infamie Addentes etiam, quod nec sperare poterant, seu tamen nichil intemptatum relinquere uolebant, quod si ei solo [soli] concederetur facultas se purgandi, inestimabiles thesauros auri, et qui etiam numerum excederent, se iuraturos, et insuper sacramentum, ne cui hoc proderent. Quod totum uirilis eiusdem legati animus respuit. Et quia inexpugnabilem eius erga pecuniam animum uidit, timens sibi, concilio interesse noluit.« Atque hinc modo etiam, etsi res aliunde, ut constat, minime constaret, manifestum fit, iustissime sane a Sancto nostro  aliisque ecclesie Remensis clericis, qui cum eo Remis excesserant, multorum criminum insimulatum Manassem fuisse. Quod si enim hic reus non fuisset, si obiecta diluere apte potuisset, utquid tanto conatu, tantis donis, tantis fraudibus iudicium, in concilio a uiris integerrimis minimeque suspectis ferendum, declinare studuisset? Sed rei seriem prosequamur.

147. Cum tempus concilio Lugduni celebrando prestitutum aduenerat, Bruno et Pontius, uti e Manassis uerbis, num. 137 recitatis, colligitur, aliique ecclesie Remensis clerici, hosque inter, ut apparet, etiam Manasses prepositus, concilio sese sistentes, eadem, que antea in concilio Augustodunensi, accusationum  contra Manassem archiepiscopum capita exposuere, Patresque, hisce auditis, ac lecta etiam, ut uerosimile apparet, quam ad eos ex dictis Manasses miserat, Apologia, nec tamen, quas in hac ille, quod ad concilium non accederet, pretexebat, excusationibus admissis, Simoniacum antistitem, tum quia, ut loquitur loco proxime cit. Hugo Flauiniacensis, »se purgare noluit, tum quia audientiam Eduensis, Pictauiensis et ipsius Lugdunensis  subterfugit, synodali iudicio« exauctorauere, hancque in illum prolatam sententiam ad Pontificem approbandam ac confirmandam misere. Accidit id, unde etiam celebrati concilii tempus liquet, inter anni 1080 tertiam Ianuarii diem et anni eiusdem septimam decimam Aprilis.  Epistola enim supra ex parte huc transcripta, qua apud Labbeum loco cit. Gregorius papa Manassem, ut ad concilium Lugduni celebrandum se conferat, instantissime hortatur, »Tertio Nonas Ianuarii, Indictione tertia,« que ex dictis annum 1080 designat, data notatur, aliaque epistola, qua itidem apud Labbeum tom. Conciliorum proxime cit., col. 241, latam in eodem concilio contra Manassem sententiam idem Gregorius confirmat, Indictione pariter tertia seu anno 1080, septima decima Aprilis die, ut note chronice, quas in fine exhibet, fidem faciunt, fuit conscripta.

148. Epistolam hanc integram, tum quod supra dictis lucem afferat roburque adiungat, tum quod ea Pontifex luculentum Sancti nostri in accusando  Manasse equitati testimonium prebeat, resque illius ab hoc in integrum iubeat restitui, e Labbeo loco cit. huc transcribo. His uerbis concipitur: »Gregorius episcopus, seruus seruorum Dei, Manasse Remensi. Sciat fraternitas tua, quod depositionis sententiam, a legato nostro Diensi episcopo in Lugdunensi concilio religiosorum uirorum consilio prolatam, et nos, dictante iustitia, in Romana synodo apostolica auctoritate firmauimus. Sed tamen contra morem Romane Ecclesie nimia, ut ita dixerim, misericordia ductus, adiunctis tibi Suessionensi, Laudunensi, Cameracensi, Catalaunensi episcopis uel eorum similibus cum aliis duobus, quorum testimonio eque confidamus, si de iustitia confidis, et eos habere poteris, usque ad festiuitatem sancti  Michaëlis purgandi licentiam tibi indulgemus; ea uidelicet conditione, ut Manasse et Brunoni et ceteris, qui pro iustitia contra te locuti fuisse uidentur, rebus suis in integrum restitutis, usque ad Ascensionem Domini proximam Remensem Ecclesiam a tua occupatione ex toto liberam deseras, et Cluniacum aut Casam Dei cum uno clerico et duobus laicis, tuis stipendiis religiose uicturus, secedas.«

149. »Quod si facere uolueris, predicto Diensi episcopo prenuntiare procures, ut in eius presentia sacramento confirmes, de rebus predicte ecclesie te nichil interim distracturum, nisi quantum tibi et predictis sociis competenter suffecerit. Clericos autem,  qui tanto tempore pro iustitia exsilium passi sunt, in ecclesia secure Deo seruire permittas. Et quoniam laboriosum tibi fuerit ad nos usque uenire, concedimus, ut coram Diensi episcopo et abbate Cluniacensi, aut, si abbatem deesse contigerit, coram Amato, predicto modo cum predictis testibus de infamia te expurges. Quod si huic nostre dispensationis precepto obedire contempseris, scias quoniam iniquitatem tuam ulterius portare non possumus, et depositionis sententiam, non solum immutabiliter permansuram, sed etiam nullam tibi audientiam in posterum relinquendam. Data Rome decimo quinto Kalendas Maii, Indictione tertia.« Epistola hec, Gregorium sane summa erga Manassem benignitate indulgentiaque usum esse, fidem  facit; uerum hic, que illa prescribebat is Pontifex, obfirmato in criminibus animo, non impleuit. Ac nominatim quidem nec Brunonem, nec alios Remensis ecclesie clericos, quos grauissimis damnis  affecerat, in dignitates facultatesque suas, ut Pontifex epistola recitata iniungebat, restituit; qui uero quantum ad Sanctum nostrum postea id factum fuerit, § sequens aperiet.



§ uIII. Qui et quando Sanctus in pristinum, aut etiam meliorem statum Remis restitutus fuerit, et an post suum sub Manasse ex hac urbe discessum, aut etiam unquam alias Parisiis docuerit.

Manasse, exauctorato Remensi archiepiscopo, non modo, ut iam docui, nichil omnium, que ei epistola, § precedenti huc transcripta, Gregorius  preceperat, implente, uerum etiam eo furoris delapso, ut, quem Simoniace acquisierat, iamque tum iussi Pontificii, tum sententie, in concilio Lugdunensi contra se late, ui dimittere debuerat, episcopatum armis etiam sibi seruare aut certe bona eius sibi asserere niteretur, Pontifex, hominis impietati mature occurrendum ratus, quatuor diuersas una eademque uigesima septima Decembris die, non diu admodum, ut apparet, post celebratum, in quo Manasses exauctoratus fuerat, Lugdunense concilium, ac proin anno 1080 scripsit epistolas, unam scilicet ad clerum et populum Remensem, alteram ad Hebolum, seu, ut alibi etiam scriptum inuenitur, Ebalum aut etiam Oebalum, Reciacensem comitem, tertiam ad episcopos archidiecesis Remensis suffraganeos,  ac quartam denique ad Philippum, Francorum regem. Et uniuersim quidem litteris illis, ut Manassem pro episcopo non amplius habentes, successorem ei sufficerent, omnibus et singulis enixissime commendabat; nominatim autem clerum et populum, uti etiam comitem Ebalum et ecclesie Remensis suffraganeos, ut Manasse, tamquam inuasori iniusto, pro uiribus resisterent, serio monebat, Philippo etiam, Francorum regi, ne, quam clerus et populus ecclesie Remensis facturus erat, electionem impediret, auctoritate apostolica iniungens. Epistole ille omnes exstant apud Labbeum tom. X Concil., col. 264 et tribus seqq. Prioris uerba, huc potissimum facientia, quod simul Manassem,  cum in concilio Lugdunensi exauctoratus iam fuisset, epistolamque, § precedenti huc transcriptam, a Pontifice accepisset, male acquisitum Remensem archiepiscopatum armis sibi seruare thesaurosue eius diripere, conatum adhuc fuisse, edoceant, huc transcribo.

151-2. En illa: »Quam itaque  diligenter perscrutantes et pro magnitudine iniquitatum eius  iustissimam fuisse approbantes, eo tenore in Romana synodo confirmauimus rogatu multorum fratrum, ut, concessis sibi induciis, si posset, ad expurgandum se de obiectis ueniendi licentiam haberet ac liberam de se agendi facultatem; ita tamen ut interim regimine ipsius ecclesie cederet,  et in Cluniacensi uel in aliquo religioso monasterio degeret, ut, cuius obedientie quanteque humilitatis esset, probaretur. uerum  non solum huic diffinitioni non obediuit, sed ad contemptum interdictionis nostre ecclesiam uestram inuadere ac impudenti deuastatione confundere presumpsit; utpote quam non per ostium, ut pastor, sed aliunde, ut fur et seuissimus predo, intrauit; ad hoc scilicet, ut gregem Dominicum mactet et perdat, non ut uigilantia pastoris protegat et defendat. Siquidem adeo in immensum actuum suorum tetendit iniquitas, ut dignissime damnationi atque excommunicationi subiaceat, ita ut in perpetuum nullam restitutionis sue spem concipere debeat. Quapropter apostolica uos auctoritate monemus, ut  peruersis actibus eius in nullo communicetis, imo ut tollatur de medio uestrum, et in interitum carnis sue tradatur Satane, ut spiritus saluus sit, sibi modis omnibus resistatis. Detis etiam operam, ut communi consilio parique uoto, assentiente uobis predicto confratre nostro Diensi episcopo, patrem uobis secundum Dominum eligatis.« Nec Gregorius, qui, ut hec eius uerba fidem faciunt, Manassem Remis pulsum preterea uolebat, uoto fuit frustratus; etenim ecclesie Remensis non tantum populus et clerus, sed et primates in Simoniacum iamque exauctoratum antistitem insurrexere, eumque ex usurpata cathedra eiecere.

153. Docet id Guibertus de Nouigento, auctor  synchronus, iam pluries laudatus, uerbis num. 110 de Manasse huc transcriptis proxime isthec sequentia subiungens: »Quem  postmodum proceres, clerus atque Burgenses, cum ab Hugone  archiepiscopo  Lugdunensi, apostolice Sedis legato, uiro in fenore iustitie clarissimo, creberrimo anathemate feriretur, et ille manu militari thesauros ecclesie dilapidare niteretur, a sede, quam male obsederat, pepulerunt, et exilio relegatus eterno, cum se ad excommunicatum tunc temporis Henricum imperatorem ipse etiam excommunicatus contulisset, hac illacque oberrans sine communione postremo defungitur.« Ita Guibertus: licet autem, an, quod hic innuit, Manasses in excommunicatione,  qua ob crimina pertinaciamque precipue a Pontifice fuerat percussus, uitam finierit, non immerito ex iis, que Historie litterarie Francie scriptores tom. uIII, pag. 655 et seqq. obseruant, in dubium queat reuocari, ambigendum tamen non est quin, quod hic pariter tradit, Simoniacus ille antistes a clero, populo et optimatibus e Remensi cathedra fuerit eiectus; id enim uere factum, qui rem examinarunt, eruditi omnes unanimi consensu affirmant, nec ullum, uti in casu precedenti fit, scriptoris synchroni aut etiam subequalis testimonium, quod in contrarium utcumque faciat, potest afferri. Atque ea quidem Manassis expulsio, utpote epistolis, a Pontifice  uigesima septima decembris anno 1080 datis, aliquanto, ut dubitari uix  potest, posterior, citius uerosimillime, quam anno 1081, non euenit; serius autem etiam non euenisse, liquet ex eo, quod Rainaldus du Bellai, ut Gallie Christiane aucte scriptores, tom. IX, col. 75, docent, anno 1083 ad Remensem cathedram, cum hanc post Manassem expulsum Elinandus, Laudunensis episcopus, biennio tenuisset, fuerit euectus.

154. Sermonem modo de Sancto nostro resumamus. Pulso, ut nunc expositum, Simoniaco antistite Manasse, Bruno Remis rediit, ibique in statum pristinum ac forte etiam meliorem fuit restitutus. Rem sic probo: Titulus funebris, ei ab ipsa cathedrali Remensi ecclesia, cuius sane preposito. Manasse pluries hic laudato canonicisque apprime notus erat, consecratus locumque inter recudendos 52  obtinens, sic habet:

Hic Pater eximius fundator relligionis
   Exemplar sese fratribus exhibuit,
Dans illis formam spernendi uilia mundi
   Celestis patrie premia dum sequitur,
Pro cuius culpa non credimus esse gemendum,
   Quem iam gaudentem credimus in requie.
Nam si cui sancto requiem bona uita meretur,
   Huic quoque pro meritis summa datur requies;
Qui cum multimode nostra polleret in urbe,
   Solamenque suis atque decus fieret,
Cumque faueret ei fortuna per omnia, iamque
   Hunc preferremus omnibus, et merito;
Namque benignus erat, omnique peritus in arte,
   Facundusque satis diuitiisque potens;
 Omnia postposuit Christo, nudumque secutus
   Christum, cum multis suscipit hunc eremus:
Propterea requiem sibi credimus esse paratam.
   Si tamen ulla leuis hesit ei macula,

   Hanc Deus abstergat dando sibi ueniam.

155. Sanctus ergo, uti hi uersiculi apertissime produnt, eo ipso tempore, quo in ciuitate Remensi auctoritate ac diuitiis, maxime ei arridente fortuna, plurimum ualeret, in eremum, hisce abiectis, secessit. Id autem nec tempori, quo Remis ante suum ex hac urbe ob nefandos Manassis archiepiscopi mores discessum uersatus est, nec itidem tempori, quod hunc inter et Manassis e cathedra  Remensi eiectionem intercessit, potest congruere. Etsi enim sanctus eo tempore, quo Remis, Manassem uitans, nondum excesserat, prospera ibidem fortuna diu usus fuerit, tum tamen, uti apud omnes in confesso est, in eremum, diuitiis relictis, non secessit; quod autem ad tempus, quod inter eius ex urbe Remensi discessum, anno ex supra dictis 1076 aut sequenti illigandum, et Manassis e sede Remensi expulsionem medium cucurrit, modo pertinet, sanctus tunc Remis uersatus non est, nedum diuitiis ibidem floruit, uti pronum est eruere partim ex supra dictis, partim ex Gregorii uII pape epistola, num. 148 et seq. huc transcripta, annoque ex ibidem dictis 1080 data, in qua is Manasse archiepiscopo, in concilio Lugdunensi ex  dictis iam exauctorato precipit, ut Manasse et Brunoni res suas in integrum restituat, clericisque, »tanto tempore pro iustitia exsilium passis,« quorum unus erat sanctus noster, »in ecclesia secure Deo seruire permittat.« Restat ergo ut, Brunonem secunda gauisum esse Remis fortuna, tuncque inde in solitudinem secessisse, unice, ut consideranti patebit, congruat tempori, quod Manassis e cathedra Remensi expulsioni successit.

156. Quare Sanctum tunc in pristinum aut forte etiam meliorem statum Remis restitutum fuisse, indubitatum est. uerum idne statim a Manassis expulsione anno ex dictis 1081 facta, euenit? Sunt qui rem in tempus, quo Remensem cathedram Rainaldus du Bellai, ad hanc anno 1083 primum  euectus, iam occuparat, differendam contendunt. uerum horum opinio admittenda uerosimiliter non est. Sanctus enim, cum in statum pristinum esset restitutus, ad cathedram etiam Remensem, quod sub Rainaldo fieri ex dicendis non potuit, expetitus seu postulatus, antequam in eremum secederet, uerosimiliter fuit, uti iam nunc ostendo: Hugo Diensis, sedis apostolice legatus, in epistola sua ad summum Pontificem post concilium Augustodunense anno 1077 aut seq. data supraque, num 119 et tribus seqq. huc transcripta, sub finem de Manasse preposito et Brunone ait: »Hos, rogamus, ecclesie Remensi destinate;« Quibus uerbis Pontificem rogasse uidetur, ut alterutrum, Brunonem uidelicet uel Manassem prepositum in locum Manassis archiepiscopi,  quem exauctorandum uerosimiliter putabat, sufficiendum curaret. Quare uerosimile apparet eumdem legatum, pulso iam Manasse, apud clerum et populum Remensem, cui pontifex, ut »communi consilio parique uoto, assentiente« ipsis Hugone Diensi legato suo, nouum Manasse exauctorato episcopum substituerent, data sub anni  1080 finem epistola commendarat, summo studio egisse, ut uel Brunonem uel Manassem prepositum sibi eligerent episcopum.

157. Hinc porro in eam, que et Tractatus de S. Brunone, a Cartusianis huiatibus mecum communicati, auctori placet, opinionem inducor, qua uerosimile puto, apud multos e populo et clero Remensi,  habito sese inter de noui episcopi electione tractatu, ratum ac fixum fuisse Sanctum nostrum, cum in eremum secessit, episcopum eligere, idque indicari tum hisce, quibus funebris ecclesie cathedralis Remensis Titulus, proxime huc transcriptus constat, uersiculis:

Cumque faueret ei fortuna per omnia, iamque
   Hunc preferremus omnibus, et merito;
Omnia postposuit Christo, nudumque secutus
   Christum cum multis suscipit hunc eremus;
tum etiam aliis hisce, quos alter ecclesie Remensis cathedralis titulus, inter recudendos 53, complectitur,

Ut seruire Ioseph domine contempsit amori,
Et fugit amplexus incestos mente uirili,
 Sic contempta iacet, Bruno, tibi gloria mundi,
Amplecti dum te cuperet, tibi brachia tendens,
Multas mundus opes, multos ostendit honores,
Tuque fuga lapsus, pompali ueste reiecta,
Amplectens eremum uestiris sorte beata.

158. Ad hec ut in dicta opinione magis magisque confirmer, etiam facit funebris Titulus 146, in quo ecclesie S. Marie cathedralis Rothomagensis canonici Brunonem celebrant hunc in modum:

   Ecclesie sancte totius lugeat ordo,
Humani generis flens irreparabile damnum,
Mundo decessit mundani uictor honoris,
Bruno pater, sancte fundator relligionis,
Cuius tanta piam uitam commendat honestas,
Ut sit eum cuiquam non equiparare potestas.
 Ipse fuit sapiens, uir nobilis, indole fulgens,
Imbutus fonte totius Philosophie;
In quo cum uirtus probitatis uiua niteret,
Glorificos fasces, qua promeruisse ualeret,
Proculcator opum, cunctorum spretor honorum,
Et mundi stultam pede contudit ambitionem,
Et studio sanctam fundauit relligionem.
Mundum declinans, mundi sublimia uitans
Elegit potius priuata degere uita.
Etsi enim ad Rhegiensem episcopatum, quem Sanctus, quod ad eum, uti infra docebo, electus seu postulatus fuisset, recusauit, uersiculis hisce forsitam alludatur, ad futuram tamen in Remensem archiepiscopum electionem, quam Sanctus, in eremum secedens, studiose euitarit, uerosimilius idcirco  puto alludi, quod in recitatis uersiculis honorum opumque contemptui, a quo Bruno in iis laudatur, mox subdatur, a qua pariter laudatur, mundi fuga, hecque Sancti ad archiepiscopatum Rhegiensem electionem subsecuta non sit, sed precesserit.

159. Sanctum itaque, cum in eremum secessit, ac proin in pristinum statum aut forte etiam meliorem Remis iam fuerat restitutus, fuisse a multis tum cleri, tum populi in ciuitatis huius antistitem desideratum, imo etiam reipsa, ni id presciens abiisset, eligendum, ex omnibus iam adductis in medium sat uerosimile apparet. Iam uero, cum id ita sit, nec tamen  ante annum 1096, quo  Bruno in eremum iam dudum ex dicendis sese receperat, Rainaldus, iam inde ab anno 1083, ut supra docui, ad cathedram Remensem euectus, obierit, consectarium fit, ut, hoc iam antistite, sanctus ad Remensem cathedram expeti seu postulari nequierit, ac proin, ut citius tum id, tum eius in pristinum, aut forte etiam meliorem statum restitutio acciderit. uerum quanto quidem temporis spatio tum hec, tum sancti ad cathedram Remensem postulatio, factam Rainaldi ad eamdem promotionem antecessit? Gallie Christiane aucte scriptores, tom. IX, col. 75, sic scribunt: »Manasse  exauctorato, fama est Brunonem, quem ille beneficiis spoliauerat, a multis   expetitum, quod doctrina morumque grauitate in ecclesia Remens pridem enituisset. Sed Elinandus Laudunensis episcopus tam donis quam amicorum studio archiepiscopatum a rege  acceptum duos circiter annos tenuit, ab anno 1081 scilicet ad annum 1083. Hic tamen post multam pecunie uim consumptam monitus est a summo pontifice, ut alterum beneficium abdicaret, eo quod uxorem quis habens aliam superinducere nequaquam posset. Tanta ille cupiditate flagrabat, inquit Marlotus, ut dixisse tradatur, non se parciturum labori, si summum pontificatum quoquomodo assequi posset.«

160. Quod si ergo fama, quam hic Gallie Christiane aucte scriptores laudant, ueritati consonet,  sanctus noster statim a Manassis Simoniaci expulsione et in statum pristinum aut eo etiam meliorem restitutus, et ad cathedram Remensem fuerit postulatus seu expetitus. Et sane, cum Gregorius, qui tunc Romanam cathedram occupabat, populo cleroque Remensi, ut Manasse expulso nouum antistitem substituerent, epistola sub anni 1080  finem commendarit, statim a Manassis expulsione de nouo eligendo antistite, ac nominatim de Sancto nostro assumendo cogitatum actumque fuisse, sat uerosimile apparet, maxime cum tunc id factum, publica etiam, ut Gallie Christiane aucte scriptores loco proxime cit. produnt, fama feratur. Attamen res certa non est: cum enim Elinandus Remensis archiepiscopatus obtinendi auidissimus  exstiterit, fieri potest, ut statim a Manassis expulsione archiepiscopatum illum sibi conferri, a Francorum rege Philippo amicorum ope et pecunia obtinuerit, locumque ac tempus tunc tractandi de noui antistitis electione clero et populo Remensi regio subsidio suffultus penitus ademerit.

161. Audi, qui de Elinando seu Helinando, unde etiam, hunc uere Remensem archiepiscopatum biennio tenuisse, docemur, Guibertus, auctor synchronus, lib. III de uita sua, cap. 2, loquatur: »Helinandus, inquit, uir admodum pauperis domus et obscure progenitus, literatura pertenuis, et persona satis exilis, cum per notitiam Gualteri, comitis semoris Pontisarensis, de cuius comitatu gerebat originem, ad gratiam Eaduardi Anglorum regis pertigisset  , capellanus eius fuit; et quia Francicam elegantiam norat, Anglicus ille ad Francorum regem Henricum eum sepius destinabat. Cum quo rege, quia multum erat cupidus et episcopatuum uenditionibus assuetus, largissimis lenocinantibus xeniis egit, ut, si quispiam episcoporum Francie decederet, pontificalibus infulis ipse succederet. Is enim in capellania regis ac regine positus, quoniam Anglia infinitis eo tempore florebat opibus, multos pecuniarum montes aggesserat, ideo, arridente ei prefata largitionum causa uox eius apud Henricum regem exaudibilis erat. Quod et factum est: Lauduno enim inuectus,  quia non estimatione parentum, non scientia litterarum se ualiturum putabat, in opulentia, que plurima suppetebat, et quam cautissime dispensare didicerat, et dapsilitate spes fuerat. Ad ornandas igitur et exstruendas se uertit ecclesias, et, cum multa pro Deo uideretur facere, euidentissima tamen dabat indicia, se solos inde fauores, solam nominis dilatationem in bene gestis querere. His etiam ipse artibus Remensem archiepiscopatum insedit, quem cum, dilapidatis penes regem Philippum, hominem in Dei rebus uenalissimum, magnis censibus, biennio obtinuisset, a domino papa audiuit, quia uxorem quis habens alteram superinducere nequaquam possit. Consulenti plane cuidam se cur eo tenderet, dixit, quia, si etiam papa fieri  possit, haud quaquam dissimularet.«

162. Cum igitur Elinandus, uti ex his Guiberti uerbis intelligitur, uir fuerit maxime ambitionis, qua fiebat, ut pecuniis, a quibus ei optime prospectum erat, summas quasque ecclesie dignitates beneficiaque sibi comparare minime formidaret, largitionibus sane eum, ne ullus posset a clero populoque Remensi de successore in Manasse exauctorati locum sufficiendo tractatus haberi, statim ab huius expulsione apud Philippum, Francorum regem, effecisse, uero neutiquam apparet absimile, maxime cum eum, quo minus post Manasse expulsionem noui Remensis archiepiscopi electio fieret, reipsa per biennium integrum obstitisse, apud omnes, qui  de re hac scripsere, in confesso sit. Tractatus de S. Brunone, a Cartusianis huiatibus mecum communicati, auctor huius lucubrationis sue num. 20 sic scribit: »Prefato Elinando  iure, quod in archiepiscopatum Remensem sibi uindicabat, cedente, pax huic ecclesie redditur, reuersisque sub anni 1083 finem uel sub initium sequentis ex suo exilio canonicis, a Manasse quondam expulsis, de pastore preficiendo clerus et populus serio agere ceperunt. Brunonem et Manassem prepositum a legato  Hugone electoribus propositos fuisse, par est credere, cum ipse legatus, ut uidimus supra, summo Pontifici utrumque iam eumdem in finem commendauerat: »Hos,« inquit, »rogamus, ecclesie Remensi  destinate.« Deinde nostrum patriarcham, in possessionem tum bonorum, tum dignitatum suarum iam restitutum, a multis expetitum fuisse, colligimus ex elogio ab ipsa  cathedrali ecclesia, cui tunc, quando defunctus est Bruno, prefatus Manasses prepositus presidebat, condito in hec,« num. scilicet 154 huc transcripta »uerba.«

163. Ita ille; qui, etsi anno primum 1084, contra ac adite a Rainaldo sedis Remensis tempus pati uideatur, de successore Manasse sufficiendo a clero et populo Remensi actum forte fuisse, innuat, in episcopum tamen, ut tradit, tunc primum, cum Elinandus, quod anno 1083 factum, arrogato suo in archiepiscopatum Remensem iure cessit, a pluribus  expetitum fuisse S. Brunonem, uero non apparet absimile. Ita autumo quod Sanctus, cum ad episcopatum Remensem postulatus seu expetitus fuit, aliquanto iam temporis spatio, uti uersiculi, e funebri ecclesie cathedralis Remensis Titulo num. 154 huc transcripti, innuere uidentur, in pristinum, aut forte etiam meliorem statim restitutus, Remis digisset, hocque ueritati non sat apte queat intelligi consonum, si statum a Manassis e sede Remensi expulsione fuerit ad hanc ipse postulatus seu expetitus. Porro etsi forte hoc ex iam dictis anno 1083 primum acciderit, Sanctus tamen, utpote qui aliquanto temporis spatio ante, pristino statui fortuneque redditus, Remis iam degerit, et forte ex dictis iam inde etiam ab anno 1081 ad archiepiscopatum  Remensem postulatus fuerit, uel statim a Manassis expulsione, id est, uel ab anno 1081 uel non multo post Remos ab exsilio reuersus pristinum honoris facultatumque statum, quod hic ostendendum erat uerosimiliter recuperarit. Nec est, cur opponas Elinandum eo temporis spatio, quod a Manassis expulsione ad Rainaldi electionem excurrit, regis subsidio suffultum, ecclesie Remensis cathedram tenuisse, uerosimileque non uideri, sub huiusmodi antistite Brunonem Remos reuerti ibique commorari uoluisse; etsi enim Elinandus a Simonie labe immunis non fuerit, in ecclesias tamen exstitit munificus, nec in clericos iniquus fuisse inuenitur.

164. »Is igitur  qualiscumque aut ambitione, aut quacumque alia humanitate apud se exstiterit, in hoc ei honor omnino asseruandus est, quod et libertatem Ecclesie magnifice tuitus sit, et tam ipsam  sedem, quam appendices eius ecclesias uberrima largitione prouexit. Et dignum erat ut externa ei bona suppeterent, que in Dominicarum domuum decore proiicerentur.« Cum ergo talis exstiterit Elinandus, non uideo cur, eo Remensem cathedram tenente, Remos Bruno non rediisse, ibique uersatus non esse sit credendus, maxime cum Simoniacam hominis labem forsitan ignorarit. Quid si etiam sanctus, ut Remos rediret, ab ipsomet Elinando inuitatus fuerit? Sane cum ex dictis, ut in res suas restitueretur, Gregorio uII,  tunc summo pontifici, maxime in uotis fuerit, non inepte ac temere conieceris, litteris alioue modo, ut pulsi a Manasse Remensis ecclesie clerici, ac proin etiam sanctus noster, Remos in bona sua restituendi redirent, ipsummet Elinandum egisse, ad id scilicet impulsum, ne, si secus faceret, Remensem sibi maxime cupitum archiepiscopatum, quem regio fauore non sat recte obtinuerat, pontificia auctoritate, ut postea factum, amitteret.

165. uerum sunt, qui Sanctum, antequam statui pristino redderetur, ab anno 1081, imo etiam ab anno 1076 circiter, quo Remis ob improbos Manassis mores excessit, Parisios concessisse, ibique ad annum usque 1082, quo doctoris ad tempus rediuiui, qui sese damnatum e feretro proclamarit, prodigium  euenerit, docuisse contendunt. Et mox quidem sanctum, qui tamen ex dictis ab anno circiter 1076 ad annum 1078 aut etiam sequentis initium apud Ebalum comitem commoratus est, a suo ex urbe Remensi ob improbos Manassis mores excessu Parisios se contulisse, ibique docendi munus, quod tamen an antea unquam ibidem obiisset admodum ex dictis est dubium, resumpsisse, Buleus in Uniuersitatis Parisiensis Historia tom. I, page 468 existimat. uerum coniecture aliquot, argumentaque, quibus hanc opinionem suam utcumque firmare nititur, nichil plane, ut ex supra dictis liquet, euincunt; nunc autem discutiendum, an maioris ponderis sint alia que tum ab hoc, tum ab aliis, Sanctum nostrum, si non statim ab anno circiter 1076 seu a suo ex  urbe Remensi excessu, ab anno saltem uel 1079 uel ab altero e binis sequentibus Parisiis docuisse, uolentibus, adducuntur in medium. uerosimile, aiunt, non est, Brunonem, tantum uirum, tribus quatuorue aut etiam pluribus annis proximè ante suum in solitudinem recessum uitam plane otiosam egisse. uerosimile sane id non sit; per me licet. uerum cum Sanctus, ut supra docui, anno 1081 in pristinum statum Remis restitutus fuerit, quid si etiam scholarum prefecturam tunc recuperarit, hancque deinde ad suum usque in eremum discessum gesserit? Ita sane uitam, donec hic accidit, a dicto anno 1081 otiosam non duxerit, etsi etiam tunc Parisiis non docuisse statuatur. Nec anno 1079 et sequenti,  quo utroque Colonie Agrippine inter ecclesie Cunibertine canonicos uerosimilius ex supra dictis egit, otiosam tunc duxisse uitam est putandus, cum fieri queat, ut tunc tam in Psalmos, quam in S. Pauli Apostoli Epistolas, quas ambas sacre Scripture partes eruditissimis, uti infra docebo, editis Commentariis illustrauit, gnauam operam impenderit.

166. Quod si id displiceat, Sanctumque duobus illis annis Colonie commoratum non fuisse, uelis, nec sic, etiam hoc dato, fit consequens, ut Bruno, ni tum Parisiis docuerit, in otio uitam exegerit. Quid si enim tunc ad Dolense S. Marie monasterium secessisse, ibidemque docuisse, asseratur? Sane Sanctum uel tunc uel alias in monasterio illo docendi munere functum esse, aut certe, cum hoc Remis  obiret, plurimos illius alumnos ibidem habuisse discipulos, dicendum apparet; religiosi enim cenobii illius incole in Titulo funebri, inter edendos 169, quem Sancto inscripsere, eius sese discipulos profiteri uidentur hisce ad Cartusianos Calabrinos uerbis: »Prout uestra dignatur expetere sanctitas; et nos Dolensis cenobii fratres, fraternitatis uestre desolationi compassi, pro beati patris nostri ac magistri Brunonis anima deuotissimarum orationum suffragia mox, ut eius audiuimus obitum, omnipotenti Deo persoluere curauimus.« E uita itaque, quam Sanctus, ni anno 1079 et aliquot sequentibus Parisiis docuisse admittatur, in otio duxerit, ibidem eum tunc docuisse, concludi nullo modo potest. Imo uero Sanctum non tantum non tunc, sed nec umquam  alias Parisiis docuisse, uerosimillimum apparet. Tres enim scriptores synchroni, aut certe ceui, is scilicet, qui quatuor primorum Cartusie priorum Chronicon contexuit, Guibertus de Nouigento, et Tituli funebris, inter recudendos 173, quo Regulares Noliensis S. uincentii ecclesie canonici Sancto parentarunt, auctor, fuisse illum  ecclesie Remensis scholarum magistrum aut innuunt, aut hoc nomine diserte distinguunt, »scholarum« etiam »Parisiensium magistri« titulo eumdem uerosimillime distincturi, si has umquam ille, ut Remenses, docuisset. Accedit nichil plane apud antiquum ullum paris auctoritatis ac fidei scriptorem uspiam inueniri, unde Sanctum Parisiis umquam docuisse, quoquo modo sit consequens.

 167. At uero Annalium Cartusiensium libri quarti hactenus non uulgati auctor anonymus, coniecturis tribus diuersis, quibus, Brunonem Parisiis docuisse, Egassius Buleus  perperam contendit, in medium adductis, ita ratiocinatur: »Quartam possumus addere coniecturam, sumptam ex Titulis funebribus, quibus pie sancti Brunonis memorie parentatum est ab omnibus fere ecclesiis et monasteriis Galliarum. Qui enim fieri potest ut uir per uniuersum Francie regnum spectatissimus et nominatissimus, ac in ecclesiis eiusdem regni  opinatissimus euaserit, quandoquidem istud uix asseri ualet de Remensi academia, quin potius de Parisiensi intelligatur, ad quam, uelut  regni sedem et Francie meditullium et celeberrimum emporium et academiarum reginam, magis congruum uidebatur, ut tot amici et discipuli, qui eius funebria celebrarunt, confluerent? De ecclesiis namque suffraganeis et monasteriis prouincie Remensis non est dubium, eorum alumnos Remis sub Brunone studiis litterarum incubuisse. Cum uero lectitantur remote queque ecclesie eius obitum lamentis et fletibus prosecute, quales fuere Anglicane, Britannice, Normanice, Pictonice, Turonice, Sequanee et alie plurime, absurdum putamus dicere omnes harum ecclesiarum alumnos Remis eruditos fuisse, cum hoc magis iuxta mentem Bulei uideatur congruere Parisine academie, ad quam aliquando translatus fuerat.«

 168. »Sed quid dicemus de ecclesiis Parisiensibus, que obitum sancti Brunonis, quasi uiri notissimi, celebribus planxerunt elogiis, uidelicet ecclesia cathedralis sancte Marie, abbatia sancti Maglorii, abbatia sancti Germani de Pratis, abbatia sancti Dionysii, abbatia sancti Mauri Fossatensis et abbatia sancti Petri Latiniacensis? Nonne incongruum est, ut tot clerici, totque monachi, intra fontem scientiarum Parisine academie constituti, ad exteram diecesim pro capessendis scientiis profecti fuerint? Et quod de Parisiensibus dicimus, id ipsum testamur de ceteris remotiorum cenobiorum religiosis, quos Parisiis potius, quam Remis erudiri prestabat.« Ita ille, Sanctum Parisiis docuisse, precipue tum ex insigni, quam per uniuersum  Francie regnum habuit, quamque, ni Parisiis docuisset, habiturum eum non fuisse, autumat, nominis celebritate, tum ex ingenti, que eidem funebrium Titulorum inscriptione parentarunt, queque illum, ni Parisiis docuisset, speciali modo cogniture magistrumue habiture fuisse, non uidentur, ecclesiarum monasteriorumque multitudine coniiciens, aut etiam contendens. uerum non uideo cur Sanctus, etiamsi numquam Parisiis, Remisque tantummodo docuisset, insignem illam, qua per uniuersum Francie regnum, imo per plures etiam extra hoc sitas prouincias late inclaruit, nominis celebritatem acquirere nequiisset. Numquid non a ceuis Chronici Malleacensis, Fragmentique historici, a tempore Roberti ad Philippi regis mortem deducti,  scriptoribus  »Remensis« appellatur, quod iis ex nominis fama, quam Remis tum discendo, tum docendo ac uaria munia obeundo acquisiisset, unice fere notus esset?

169. Similine etiam forte de causa, ueluti »Parisiensis,« notus fuerit? Si affirmes scriptorem antiquum probateque fidei uel unum, a quo »Parisiensis« uocetur, assignari postulo; quod si id, ut certe non poteris, facere non possis, unde tandem, qua Sanctus inclaruit, nominis celebritatem Parisiis, non autem Remis, docendo eum acquirere debuisse probabis? Adhec Bruno ex unanimi fere eorum omnium consensu, a quibus Parisiis docuisse asseritur, id ibi munus non ante annum circiter 1076, quo ex dictis ob improbos Manassis mores urbe  Remensi excessit, obire incepit; et tamen celeberrimi etiam, antequam urbe Remensi, cogente Manasse, excessit, nondumque proinde Parisiis docuerat, nominis exstitisse, a Guiberto de Nouigento, auctore ceuo, disertissime traditur. »Bruno, inquit in uita sua lib. I, cap. 11, in ecclesiis Gallie tunc  opinatissimus cum aliis quibusdam Remensium clericorum nobilibus infamis illius  odio excessit ab urbe,« Remensi nempe. Sanctum itaque, quamuis etiam Parisiis numquam docuisset, ingentem, quam sibi peperit, nominis celebritatem acquirere potuisse, illi ipsi etiam fere omnes, qui eum Parisiis docendi  munere functum uolunt, debent admittere. Accedit quod et iis, qui Sanctum, priusquam Remis sub Manasse excederet, Parisiis docuisse contendunt, responderi potest, Brunonem e solis, quos composuit, eruditissimis in Psalmos et S. Pauli Epistolas Commentariis, latissime forsan, cum obiit, iam uulgatis, celeberrimi nominis esse potuisse, etsi interim non Parisiis, imo nec Remis unquam docuisset.

170. Quod modo ad ingentem, que Sanctum funebrium Titulorum inscriptione celebrarunt, ecclesiarum cenobiorumque multitudinem spectat, consequens ex hac non est ut non tantum fama, sed et speciali quodam modo, ut laudatus Cartusianus anonymus uelle uidetur, Sanctus nosteriis omnibus  notus fuerit, magisterue exstiterit. Etenim non solis, quibus tali modo notus esset, magisterue exstitisset, ecclesiis monasteriisque mortem eius religiosi Calabrine carthusie seu eremi incole, preces pro defuncti anima flagitantes, annuntiauere. Liquet id ex encyclice, qua hoc fecerunt, epistole initio, quo, quibus hec destinetur aut ad quos deferenda sit, uerbis sequentibus innuitur: »Primo loco, quem primatem et caput in ecclesia credimus, et confitemur, apostolice sedis presulem, totamque illam principalem curiam humiles eremite Calabrie monasterii sancte Dei genitricis Marie, cuius fundator pater Bruno fuit et prelatus, dum in carne uiueret, debita subiectione ueneramur et salutamus, sanctique Patris nostri obitum pridie Nonas Octobris denuntiamus,  ut meritis eorum et precibus adiuuetur apud Deum. Salutamus quoque uniuersam sanctam Ecclesiam in ordinibus et professionibus suis, canonicos, monachos, eremitas, Deo dicatas sanctas uirgines; quibus et omnibus spirituali presentia prosternimur, ut defuncti Patris nostri memores esse uelint, ut dilecte illi anime, si adhesit macula, cum non sit iustus, qui non peccet, multiplicatis intercessoribus et precum instantia detergatur et transeat ad requiem.« Ad quecumque itaque, uti ex hoc textu intelligitur, monasteria ecclesiasque, siue sanctum nossent, siue non, epistola encyclica, mortis eius nuncia, missa fuit, ut ex responsoriarum ad hanc seu titulorum funebrium quibus Sancto parentatum fuit, multitudine ingenti, utpote ab  iisdem monasteriis ecclesiisque profecta, argui non possit, hisce illum omnibus speciali quodam modo notum, magistrumue fuisse. Quare, etsi darem, Sanctum nostrum, ni Parisiis docuerit, monasteriis illis omnibus ecclesiisque nec speciali modo notum, nec magistrum existere potuisse, nondum propterea consectarium fuerit, ut reipsa ille umquam Parisiis docuerit.

171. Nec quidquam ad rem facit, plures Parisienses ecclesias S. Brunonis, ueluti uiri sibi notissimi, obitum celebribus planxisse elogiis; fieri enim potest ut hoc ille fecerint, quod, etsi iis, non facie alioue, quo magistri solent discipulis, speciali modo, fama tamen, utpote qui maxima ex dictis nominis  celebritate inclaruerit, notissimus exstiterit. Idem etiam de nonnullis aliis ecclesiis, monasteriisque, que Sancti, ueluti uiri sibi notissimi, obitum luxere, esto iudicium; etsi autem etiam et titulis funebribus, quibus Sancto parentatum fuit, saltem nonnulli a personis, quibus etiam facie alioue speciali modo notus fuerit, magisterue exstiterit, ei sint inscripti, nichil tamen cogit u hosce sub illo, non Remis, sed Parisiis studuisse admittamus. Utquid enim Sanctus plures etiam extraneos habere Remis discipulos nequierit? Sane seculo XI, quo Bruno floruit, diuerse diuersarum urbium ecclesiarumque schole, uti Historie litterarie Francie scriptores tom. IX, pag. 30 et seq. docent, pro nominis celebritate, qua earum magistri gaudebant, uel magis uel minus ab  extraneis alienigenisque frequentabantur; quare, cum Sanctus, dum summum Remensium scholarum didascalum ageret, doctrine fama, uti ex supra dictis satis liquet, non solum per uniuersam Galliam, uerum etiam per plures remotas regiones alias celeberrimus exstiterit, dubitandum non est quin ad sese Remos attraxerit multitudinem ingentem non modo indigenarum, uerum etiam extraneorum alienigenarumque, quo sub clarissimi nominis magistro litteris operam darent.

172. Atque ex his imprimis Odonem seu Ottonem, summum postea sub Urbani II nomine pontificem, Robertum a Burgundia, Lingonensem episcopum, aliosque tres uiros illustres, § u recensitos, exstitisse existimo tum ob iam dicta, tum quod nichil  plane, ut alibi potius, quam Remis studuisse credantur, possit afferri. Imo uero, quod ad Urbanum nominatim spectat, Remis potius hic, quam alibi, studuisse idcirco est dicendus, quod et Remis aliquamdiu fuisse uersatum, et ecclesie metropolitane canonicum ibidem egisse, aliunde habeatur perspectum, uti apud Ruinartium tom. III Operum scriptoris huius et Mabillonii posthumorum uidere licet. Atque ita futurum modo spero, ut qui omnia hactenus adducta rite expenderit, necesse non esse existimet, ut Sanctus uel ob nominis, qua inclaruit, celebritatem, uel ob discipulorum, eorumue, quibus speciali modo notus fuerit, multitudinem Parisiis aliquando docuisse admittatur, repugnantibus, que supra in contrarium adduxi, argumentis. At uero, inquies,  Sanctus saltem tunc, cum in solitudinem, sociis nonnullis sibi adiunctis, secessit, Parisiis docuit. Ita enim a scriptoribus non paucis memorie proditum existimatumque fuisse inuenitur. Ita omnino habet: uerum hi Sancto ceui minime sunt, nec hec, quam tenent, placet opinio, tunc quod ex dictis Sanctus nullo umquam tempore Parisiis docuisse, uideatur, tum etiam, ac maxime quidem, ex eo, quod Bruno, cum in eremum secessit, non Parisiis, sed Remis, in pristinum, ac forte etiam meliorem statum aliquamdiu iam restitutus, summos inter fortune secunde fauores commoratus fuerit, uti ex iis precipue, que num. 154 et binis seqq. in medium adduxi, studiosus lector facile perspiciet.

173. Hinc porro, etsi etiam horrendum illud  prodigium, quo doctor Parisiensis, primo se accusatum, secundo iudicatum ac tertio tandem condemnatum, e feretro proclamarit, Parisiis, quod infra discutiam, reipsa accidisset, ueraque, ob quam Bruno in solitudinem secesserit, causa exstitisset, hunc tamen tum, cum illud accidit, ibidem docuisse, admitti idcirco nondum posset. Cum enim Sanctus, Remis post Manassis archiepiscopi expulsionem in res suas seu facultates pristinas restitutus, ciuitatem illam non amplius, domicilium alibi fixurus, ante suum in solitudinem discessum reliquisse uideatur, consectarium est ut, si eo tempore, quo dictum prodigium acciderit, seu anno circiter 1082 Parisiis docuit, in pristinas suas facultates Remis  restitutus tum nondum fuerit, ac proinde, ut in hasce illum, cum id equidem, antequam in solitudinem secederet, ex dictis sit factum, restitui tandem post prefatum prodigium contigerit. uerum preterquam quod sanctus Remis ante annum 1082 pristino statui ac forte etiam meliori redditus uerosimilius ex dictis fuerit, id post prodigium illud accidisse, idcirco preterea non uidetur, quod, cum Bruno in opinione eorum, qui prodigium propugnant, seculo ualedicere firmissime ex hoc statuerit, propositumque, rebus utcumque compositis, exsecutus fuerit, parum uerosimile appareat, fuisse illum, uiso prodigio passurum, nedum curaturum aut etiam Remos aditurum, ut, quas ibidem sub Manasse amiserat, facultates dignitatesque recuperaret.  Quare si pro uero, quod infra, ut dixi, examinabo, admitti debeat prememoratum prodigium, uerosimilius quidem id ob iam dicta, S. Brunone, Parisiis non docente, sed tantum, siue ut amicos inuiseret, siue aliam quamcumque ob causam ibidem presente, acciderit.

174. Nec est, cur id cuiquam mirum nouiterue confictum uideatur; etenim ex ipsomet quinque primorum Cartusie maioris priorum Chronico, seu ex edendo, quod in hoc continetur, Sancti nostri  sub uite nomine elogio, ante cuius auctorem doctoris rediuiui, quod Parisiis contigerit, prodigium nemo litteris consignasse putatur, colligendum uidetur, S. Brunonem ei, cum casu dumtaxat Parisiis uersaretur, adstitisse. Audi, qui, prodigio illo narrato,  num. 5, loquatur: »Ea tempestate, inquit, erat ibi  magister Bruno, natione Theutonicus, de ciuitate Colonia non obscuris parentibus natus, ecclesie Remensis canonicus et ibidem scholarum magister in theologia, qui, supra scriptis uocibus  salubriter territus atque compunctus allocutus est quosdam socios ibi presentes,« etc. Ita antiquior illa Sancti uita, cuius auctor anonymus S. Brunonem utique, si eum, cum prodigium, quod narrat, Parisiis docuisse existimasset, scholarum non Remensium, uti uerbis recitatis facit, sed Parisiensium magistrum uocaturus fuisse uidetur, cum de re que  et Parisiis gesta sit et que ibidem a sancto docente fuisset conspecta, sermonem instituat. Quod autem non tantum Puteanus, aliique, qui seculi XuI initio floruerunt, S. Brunonis biographi, uerum etiam seculi XIu et Xu scriptores, infra laudandi inueniantur, qui Sanctum nostrum eo ipso tempore, quo predictum prodigium Parisiis contigisse, memorant, ibidem docuisse, memorie prodant, aut certe eo loco, quo id faciunt, »scholarum Parisiensium magistrum« appellent, fuisseue innuant, factum reor ex eo, quod, cum prodigium istud Parisiis contigisse aut alicubi legissent, aut traditione secum communicata accepissent, Sanctum inde, utpote quem simul presentem prodigio adstitisse, scholarumque magistrum egisse inuenirent, ibidem tunc  docuisse iudicarint, etsi interim id apud scriptores, sancto uel synchronos uel etiam dumtaxat subequales litteris consignatum non reperirent.



§ IX. An a Guiberto de Nouigento uera S. Brunonis in solitudinem secessus causa assignetur, et an ad hunc preter emissum monachici habitus induendi uotum ratione alia grauiori Bruno indiguerit.

Launoius, qui edita de uera causa secessus S. Brunonis in eremum dissertatione prodigiosam doctoris Parisiensis anastasim commentis accenset, ueram conuersionis seu secessus S. Brunonis in eremum causam a Guiberto de Nouigento, auctore ceuo, lib. I de uita sua, cap. 11 tradi affirmat Integrum Guiberti textum, quem Launoius hunc in finem dissertationis laudate cap. 1, § 4 recenset, huc non transcribo, sed ea dumtaxat illius uerba,  que ad conficiendum, quod Launoius uult, facere utcumque queunt. Sunt autem hec: »Fuit non longe ab his diebus Bruno quidam in urbe Remensi uir et liberalibus instructus artibus et magnorum studiorum rector, qui conuersionis initia ex subiecta nactus occasione dignoscitur. Manasses quidam post Geruasii famosissimi archiepiscopi decessum predicte urbis regimini Simoniace se intrusit, uir quidem nobilis, sed nichil prorsus serenitatis, que prima ingenuitatem decet, habens. Tantos enim fastus ex illa nouitate conceperat, ut regias peregrinarum gentium maiestates, imo maiestatum ferocitates imitari uideretur. . . . Is igitur cum milites summopere affectaret, clerum negligeret, dixisse  aliquando refertur; »bonus, ait, esset Remensis archiepiscopatus, si non missas inde cantari oporteret.« Huius ergo mores prorsus improbos, et stupidissimos habitus cum omnis honestus horreret, Bruno tunc in ecclesiis Gallie opinatissimus cum aliis quibusdam Remensium clericorum nobilibus infamis illius odio excessit ab urbe,« Remensi nimirum.

176. Hactenus Guibertus; uerum anne ita ueram, qua S. Bruno in eremum pulsus fuerit, causam commemorat? Ita omnino, ut dixi, autumat laudatus Launoius, ac precipue quidem tum, quod ex eius opinione Sanctus noster, cum ob improbos Manassis mores Remis excessit, statim sese in eremum receperit; tum quod, ut putat, sancti ex urbe Remensi  discessum habita ab eo, quam supra iam memoraui, cum Radulpho uiridi et Fulcio Monoculo de falsis mundi oblectationibus collatio precesserit. uerum nec Sanctus, cum Remis ob improbos Manassis mores excessit, statim sese in solitudinem abdidit, nec illius ex urbe Remensi discessum collatio memorata precessit. Utrumque e solis fere supra iam dictis satis liquet. Ac primo quidem cum Sanctus, ut num. 111 dilucide probaui, anno 1076 aut sequenti Manassis uitandi causa Remos deseruerit, certeque, uti infra ostendam, ante annum 1081 in eremum, seculo relicto, non abierit, mox hoc illum a suo ex urbe Remensi ob improbos Manassis mores excessu non fecisse, manifestissimum est. Et uero Sanctum non nisi post Manassis archiepiscopi e sede Remensi  expulsionem, seu paulo post annum 1080, quo hec accidit, in eremum secessisse, ab ipsomet Guiberto loco supra cit. etiam indicari, uolunt nonnulli. Ita autumant quod hic, postquam uerbis proxime recitatis subiunxit, »quem  postmodum proceres, clerus atque Burgenses, cum ab Hugone  archiepiscopo  apostolice sedis legato, uiro in fenore iustitie clarissimo, creberrimo anathemate feriretur, et ille manu militari thesauros Ecclesie dilapidare niteretur, a sede, quam male obsederat, pepulerunt,« ita deinde, nonnullis, que, quamquam Manassem respiciant, huc tamen minus faciunt, interpositis, prosequatur: »At Bruno, urbe  deserta,  seculo etiam abrenuntiare proponit, qui suorum notitias horrens ad Gratianopolitanum processit territorium;« uerum illis hac in re, uti infra docebo, assentiendum non est.

177. Nihil interim, etsi id ita sit, contra nos etiam hic facit, quod loco cit. Launoius preterea addit de clericis Remensibus, cum Sancto ob improbos Manassis mores e ciuitate Remensi egressis, qui, ni tunc Bruno in eremum secesserit, diu eum, quocumque concederet, comitari debuerint, Deumque interea, a quo conuerterentur, atque in eremum cum Sancto pellerentur, e machina exspectare; in eremum enim cum Sancto, uti apud nos tom. I Aprilis, pag. 40, num. XI in S. Hugonis, Gratianopolitani  episcopi, uita Guigo, quintus Cartusie maioris prior, testatur, concesserunt magister Landuinus, Luce in Hetruria  mundo natus, Stephani duo, Burgensis et Diensis, Hugo capellanus et duo laici seu conuersi, Andreas et Guarinus; horum autem nullus e nobilibus illis Remensibus clericis, qui cum Sancto ob improbos Manassis mores Remis excessere, exstitisse inuenitur. Quod modo ad collationem, a Sancto cum Radulpho uiridi et Fulcio Monoculo habitam, pertinet, Brunonis hanc ex urbe Remensi ob improbos Manassis mores discessui non preiuisse, satis superque, que num. 125 et seqq. in medium  adduxi, euincunt; ibidem interim dictis Guibertus de Nouigento loco proxime cit. etiam suffragatur, utpote narrationi, qua Sancti ex urbe Remensi ob improbos Manassis mores discessum refert, post pauca interposita, que huc non faciunt, subiungens, »At Bruno, urbe  deserta, seculo etiam abrenuntiare proponit.«

178. Iam uero cum Sanctus nec statim a suo ex urbe Remensi ob improbos Manassis mores excessu in eremum abierit, nec hunc habita cum Radulpho et Fulcio, in qua hi cum Brunone monachici habitus assumendi uotum emisere, collatio precesserit, quis improbos Manassis mores pro uera, ob quam Sanctus in eremum secesserit, causa admittat? Sane, ut hoc fiat, minime fauet Guibertus. Licet enim  uerbis supra recitatis affirmet, Sanctum »Brunonem conuersionis initia nactum fuisse ex occasione« improborum morum Manasse; hosce tamen, ob quam Sanctus in eremum secesserit, perfecteque sese conuerterit, causam exstitisse, non edicit. Imo uero contrarium innuit, cum improbos Manassis mores conuersionis sancti initiis occasionem dedisse, dumtaxat tradat, hecque ab ipsa conuersione perfecta sint diuersa. Ut ueritati consona scripsisse intelligatur Guibertus, res ita concipienda uidetur. Bruno, Remis ob improbos Manassis mores excedere compulsus, fortunam maxime aduersam, qua premente, de Deo cogitare uiteque emendationem concipere mortales potissimum solent, fuit expertus, hincque factum ut cum Radulpho et Fulcio Monoculo  celebrem in qua sese breui monachicum habitum assumpturum, uouit, collationem habuerit. Sic quippe cum uotum illud complete a Sancto postea conuersionis initiorum loco merito sit habendum, collationique, in qua idem uotum fuit emissum, improbi Manassis mores occasionem dederint, recte scripsisse intelligitur Guibertus, Sanctum nostrum ex improborum Manasse morum occasione conuersionis sue initia nactum fuisse, siue interim ex uoto illo seu ex collatione, in qua hoc fuit emissum, factum tandem sit, ut Sanctus nouam Carthusianorum religionem instituerit, siue noua ratione accedente ad id faciendum fuerit impulsus.

179. Et Brunonem quidem e dicta collatione occasionem  noue sue religionis instituende accepisse, Launoius in sua de uera S. Brunonis in eremum secessus causa dissertatione cap. I, § III contendit; uerum contra ad noui Carthusianorum ordinis institutionem nichil omnino collationem illam contulisse, annalium Carthusiensium libri quarti hactenus non uulgati auctor anonymus putat, operis sui num. 89 hunc in modum Launoio, illud contendenti, respondens: Ibi . . . .  »sanctus Bruno non loquitur de consilio fundandi alicuius noui ordinis, sed tantum de uoto recipiendi monachicum habitum. Quidam aduersarius hanc forsan irridebit distinctionem, que nichilominus facilius, quam illa«  »instituende Carthusianorum religionis occasio, obseruabitur a quouis attentius et sine animi motu uerba sancti Brunonis considerante. »Promisimus,« inquit, »ac uouimus Spiritui sancto in proximo fugitiua seculi relinquere et eterna captare, nec non monachicum habitum recipere.« Quis non uideat aliud esse uouere habitum monasticum assumere, aliud inire consilium condende noue religionis? Cumque statim addat, »quod  et in uicino peractum esset, nisi tunc Fulcius Romam abiisset;« his uerbis satis innuit eos tantum cogitasse de monastico habitu induendo, non in nouo, quem instituerent, ordine, sed in aliquo alterius ordinis monasterio.«

 180. »Si enim de noua religione in hac egissent collatione, huiusmodi consilium tam cito ad effectum perducere non potuissent, ut reuera non perduxerunt, cum prius multa sibi disponenda fuissent ad tantum opus perficiendum, ut sunt genus et modus uite, habitus, edificia quantumuis humilia, locus imprimis ad propositum idoneus et alia huiusmodi non pauca tam circa temporalia, quam spiritualia, ad nouam religionem rite instituendam absolute necessaria. Preterea ex contextu uerborum eiusdem epistole clarius sole apparet, totum hoc propositum, in hac collatione susceptum, successu temporis ad nichilum recidisse, ut ipsemet beatus uir ingenue fatetur his uerbis: »Quod in uicino peractum esset, nisi tunc Fulcius Romam abiisset, ad cuius  redditum peragenda distulimus. Quo moram faciente aliisque interuenientibus causis, diuinus amor elanguit, refriguit animus, feruorque euanuit.« Quid dici potuit euidentius? Quid enim est dicere, quod »diuinus amor elanguit, refriguit animus, feruorque euanuit,« nisi aperte dicere, quod non solum tunc non abrenuntiauerunt seculo, sed etiam quod Radulphus et Fulcius abrenuntiandi consilium abiecerunt; sanctus uero Bruno illud in aliud tempus reiecerit? Quod apertius per illa uerba, »feruor euanuit,« significatur, et adhuc apertissimum fit, si consideremus, sanctum Brunonem non cum his, quibuscum collationem habuerat et uouerat, sed cum sex aliis, qui non interfuerant collationi, seculo ualedixisse.«

 181. »Nec prodest cum Launoio reponere, sanctum Brunonem non de sua loqui, sed de Radulphi procrastinatione.« Nam in plurali numero locutus est Bruno, »ad cuius reditum peragenda distulimus,« ut daret intelligi, non Radulphum solum, sed se etiam cum eo distulisse, ac proinde feruorem etiam ad tempus tunc euanuisse: nam subdit: »Quo moram faciente aliisque interuenientibus causis, diuinus amor elanguit,« etc. Sed ut adhuc huius rei ueritas manifestior fiat, habenda est ratio temporis, quod a dicta collatione dilapsum est usque ad annum, quo sanctus Bruno in solitudinem secessit. Siquidem constat, et id maxime, si Remis hec collatio habita est, ut extra dubium esse uult  Launoius; constat, inquam, inter eam et sancti Brunonis secessum«  »effluxisse octo aut decem annos. Nam superius uidimus, sanctum Brunonem Remis expulsum fuisse circa annum 1076, et in subiiciendis probabimus, eum religionem suam  instituisse anno 1084 uel anno 1086, ut ipsemet Launoius post Baronium scripsit. Ergo quidquid reclamet contra clarissimum Sausseum Launoius, Brunoni emissum uotum exsoluere differenti et procrastinanti opus fuit fortiori incitamento, quo uocationi diuine tandem obsequeretur. Et illud fuit damnati hominis horribile spectaculum, quo tandem animitus concussus  non solum de monastico recipiendo cogitauit habitu, sed ad sublimiora a Deo uocatus nouum amplectendi genus uite asperrime consilium iniit, et feliciter compleuit.« Hactenus ille, in collatione, quam Sanctus cum Radulpho uiridi et Fulcio Monoculo de falsis mundi oblectationibus eternumque duraturis celi gaudiis habuit, de nouo instituendo ordine actum non fuisse, merito sane contendens, ut proinde illa non exstiterit noui instituendi ordinis occasio, aut certe non nisi ualde remota; imo uero ut uotum, in eadem emissum, ne ullam quidem sancto noue magisque austere uite, qualem in Carthusie ac deinde in Calabrie eremis duxit, amplectende obligationem imponere quoquo modo potuerit.

 182. uerum »Brunoni,« quod in fine ait, »Deo exsoluere,« quod in collatione illa promiserat ac uouerat, »differenti fortiori, quo uocationi diuine tandem obsequeretur, incitamento opus fuisse,« neutiquam placet. Etsi enim reipsa Sanctus, quod in prefata collatione, anno ex supra dictis 1077 uerosimillime habita, promiserat, ad annum ut minimum 1081, uti infra probabo, ac proin, si non octo aut decem annis, longo saltem temporis spatio implere distulerit, non uideo tamen, cur ad uotum implendum, nouo accedente fortiori efficaciorique incitamento debuerit impelli. Cum enim uoti emissi Sancto indubie in mentem subinde uenerit, cur ad id implendum moueri nequierit solis iis rationibus, quibus  Radulphum uiridem, ut eidem uoto satisfaciat, in sua ad hunc epistola hortatur? Grauissime sane he erant, atque ad arguendum Radulphi cunctationem, animumque ad promptam uoti exsolutionem excitandum aptissime. Inculcabat scilicet Sanctus precipue districtam uoti exsoluendi obligationem, cui non satisfaciens Radulphus penas erat incursurus eternas. Audi, qui Radulpho loquatur: »Quanquam, inquit, longo terrarum tractu, et prolixiore temporis spatio corpora ab inuicem seiuncta sunt, animus tamen beneuolentie tue ab amico auelli non potuit.« Et, paucis interpositis, ita prosequitur: »In finibus autem Calabrie cum fratribus religiosis, et aliquot bene eruditis eremum incolo ab hominum habitatione satis undique remotam;«  ac deinde, nonnullis iterum interiectis, ait: »Quam  tu, frater carissime, utinam unice diligeres, ut eius amplexibus fotus diuino caleres amore.«

183. Et paulo post: »Fuge ergo, frater mi, fuge has molestias et miserias omnes, et transfer te a tempestate huius mundi in tutam et quietam portus stationem.« Ac iterum post: »Quapropter opere pretium est, diligenti examinatione prudentiam tuam ista perpendere; quod si amor Dei te non inuitat, tantorum premiorum utilitas te non prouocat, saltem necessitas et timor penarum ad hoc compellere debet. Scis namque, qua sponsione obligatus es, et quam omnipotens ac terribilis sit, cui temetipsum munus gratum et omnino acceptabile  deuouisti, cui nec mentiri licet, nec expedit. Nec enim patitur, se iniuste irrideri.« Sequuntur modo uerba, num. 125 huc transcripta, quibus, de qua hic, collatio uotumque in hac emissum continetur, ac deinde, nullis preterea intermediis, hec subduntur: »Quid ergo superest, carissime, nisi a tanti debiti nexibus te citius expedire, ne pro tam graui tamque diuturno mendacii crimine iram incurras Potentissimi, et propter hoc cruciatus immanes. Quis namque inultum relinqueret, se a quolibet sibi subdito defraudari munere promisso, maxime si id magne foret sibi estimationis et pretii. Quapropter cede, non mihi, sed prophete, imo Spiritui sancto dicenti, »uouete et reddite Domino, Deo uestro, omnes, qui in circuitu eius  affertis munera, terribili et ei, qui aufert spiritum principum, terribili apud reges terre.« Cur hec omnia inculcat Spiritus Dei, nisi ut te uouentem perurgeat reddere quod uouisti?«

184. Hic Radulphum, ne propter diuitias, dignitates, et maxime archiepiscopi, qua pollebat, gratiam »a tam sublimi declinet sponsione et diuina reuocetur caritate,« grauissime monet, ac deinde post pauca subiungit: »Utinam non asperneris amicum monentem! utinam non surda aure audias uerba Spiritus Dei! utinam desiderio longeque exspectationi mee satisfacias, dilectissime; ne diutius crucietur pro te anima mea curis sollicitudinibusque atque timore! Nam si uenerit  te prius, quam debiti uotum solueris, ab hac recedere uita, me  continua tristitia sine aliqua spei consolatione tabescentem relinques.« Ac tandem sub finem epistole addit: »Fraternitatem tuam diu incolumem memorem consilii nostri, nec uoti immemorem uigere, sedulus exopto.« Hec sunt incitamenta, hi stimuli, a Brunone, quo Radulphum ad uoti, quod in collatione cum eo habita emiserat, solutionem pertraheret, studiose sane ac industrie adhibiti, quibus maiores acrioresque, ut idem uotum exsolueret, Sanctum nostrum, cui indubie illius identidem recurrebat memoria, opus habuisse, quis edicat? Bruno itaque fortiori, quam quod uoti emissio ortaque hinc obligatio afferebat, incitamento, ut monachum indueret, sicque uotum monachici habitus assumendi exsolueret, neutiquam indiguit. uerum  an idem etiam de noua magisque austera, quam in Carthusia ac deinde in Calabria tenuit, uite norma dicendum?

185. Cum Sanctus, uti infra docebo, aliquanto temporis spatio, antequam in Carthusie eremum secederet, in Sicce-fontane deserto monachum seu, si mauis, eremitam uerosimiliter egerit, fieri potest, ut ibi, concepto paulatim maiori diuini amoris estu, auctoque hinc penitentie agende desiderio, uitam magis austeram ducturus cum aliis, quibus eamdem uoluntatem inspirarat, in Carthusie eremum sese receperit. Fieri etiam potest, ut eo post emissum habitus monachici assumendi uotum, nulla plane alia accedente causa, sese idcirco contulerit, quod  ob dilatam diu uoti exsolutionem rigidiori magisque austero uite genere diuine bonitati, quam hinc offensam putarit, satisfacere uoluerit. Quare nec nouo fortiorique, quam esset uoti emissi religio, Sanctus noster, ut in Carthusie eremum, seculo relicto, secederet, incitamento indiguisse uidetur. uerum etsi id ita sit, neutiquam tamen consequens est, ut reipsa ad emissum monachici habitus assumendi uotum fortior efficaciorque, quo tandem in Carthusie eremum pulsus fuerit, stimulus non accesserit. Atque id quidem horrendo celeberrimi Parisiensis doctoris, qui, ad tempus rediuiuus, sese a diuina iustitia damnatum, e feretro proclamarit, spectaculo factum traditur a nonnullis; quibus proinde an assentiendum certo sit, nunc indagandum;  ut autem hanc non parui momenti rem, que seculi proxime elapsi eruditorum plurium ingenia calamosque exercuit, apte discutiam, totum de ea, ut distincte magis ordinateque procedam, tractatum in diuersos articulos seu §§ dispertiar, nec raro, que disserenda uenient, ipsismet, cum commode fieri id poterit, Carthusiani anonymi, qui Annalium ordinis sui librum quartum hactenus non uulgatum contexuit, uerbis exprimam, tum ut operis huius, cuius desiderio non neminem teneri intelligo, specimina quedam exhibeam, tum ne forte eorum, que ad doctoris Parisiensis anastasim probandam in illo afferuntur, magnique fieri intelligo, uim imminuisse existimer. Ab iis, que seculis binis proxime elapsis huc facientia euenere, duco exordium.



§ X. An doctoris Parisiensis anastasis, qua Bruno fuerit conuersus, seculo preterito, quod pro falsa haberetur, e Breuiario Romano fuerit expuncta, et qui hanc uel tunc, uel ante arrodere primum inceperint, et qui hisce contra sese opposuerint.


Secessui S. Brunonis in Carthusie eremum seu causam seu occasionem prebuisse doctoris Parisiensis, qui suam proprio ore damnationem e feretro astantibus denuntiarit, luctuosissimam illam e notissimam historiam, longissimo sane annorum spatio creditum iam fuerat, cum tandem seculis binis proxime elapsis inuenti sunt, qui illam aut in dubium reuocare, aut etiam conquisitis undecunque argumentis impugnare sunt ausi. Ac »primus« quidem,  »quod sciamus, qui eam  in dubium ceperit reuocare, fuit Renatus Benedictus  uel alius, qui eius nomine Legendam Sanctorum, Gallica ueste donatam, circa elapsi proxime seculi occasum  publicauit, qui in uita sancti Brunonis ad marginem e regione illius narrationis ascripsit, »Guigonem nichil eiusmodi habere in uita sancti Hugonis episcopi,« et insuper, »clericos Parisiensis ecclesie his refragari.« Unde sentimus, huic historie nunquam quemquam refragaturum, si de canonicatu  Parisiensi mentio non irrepsisset in meram rei geste narrationem, quod unicum et solum postea fuisse uidetur totius seminarium discordie. Utrum uero ille homo canonicus uel doctor fuerit, inferius dicemus. Secundus, qui huic dubietati succinuit, fuit Papyrius Massonus, qui obiit anno 1611, uir accuratioris litterature.

87. »Hic lib. III annalium Francorum, pag. 232 agens de tempore fundationis ordinis Carthusiensium, postquam pauca de sancto Brunone et Landuino retulit, hec uerba subdit: »Petrus Cluniacensis, cognomine Mauriacenus, qui Crasso et Ludouico uixit, ordinis huius auctores Brunonem et Landuinum nominat, cumque originem, institutum ac mores Carthusianorum accuratissime  describat, nullam mentionem canonici Parisiensis facit, qui inter solemnes inferias dicitur respondisse mortuus.« Hec ille, cuius totum dubium uidetur uerti circa silentium Petri et canonicatum damnati hominis. Sed et Renati Benedicti, et Massoni animaduersiones non tanti fuere ponderis, ut potuerint impedire, quo minus summus pontifex Gregorius Xu, indicto per uniuersam Ecclesiam sancti Brunonis festo, singulis annis a quibuscunque clericis et religiosis colendo, eius Officium componi et a sacra rituum congregatione recognitum et approbatum in Breuiario Romano apponi  preciperet, cuius secundi nocturni tres lectiones ex eius uita desumpte sunt, quarum secunda totam hanc continet anastasim sub nomine  cuiusdam magistri, nulla facta specifica mentione doctoratus uel canonicatus.

188. »Urbanus quoque octauus, Gregorii successor, nouo decreto Officium sancti Brunonis cum narratione stupende Historie breuiario Romano inseri uoluit, ut testatur clarissimus Sausseius in epistola didascalica his uerbis: »Prodiit interim in lucem breuiarium Romanum, cui ex Urbani uIII decreto Officium sancti Brunonis recens insertum fuerat. In hoc narratio illa, breui quidem, sed aperta continebatur serie. At Parisiensi breuiario tum recognoscendo ego cum aliis illustrissimi Domini archiepiscopi et uenerabilis capituli delegatis operam impendebam. Institerunt hac occasione  Carthusiani Parisienses, ut sancti Brunonis festum ac Officium die eius natali consignaretur, siquidem in breuiario nostro hactenus locum non habuerat. Honeste eorum postulationi uisum est concedendum. Ascriptus fuit igitur sanctus Bruno Lutetianis Fastis, sed eo pacto, ut narrationis predicte in Officii eius lectionibus neutiquam mentio fieret, quam suppressam paulo post etiam uidere licuit in Romano diuinorum Officiorum codice.« Hec ille, in cuius uerbis detegitur uera totius discordie causa, quam diximus supra, nullam aliam fuisse, preter mentionem de canonicatu factam in quibusdam huius Historie narrationibus.

189. »Posthac, reuolutis aliquot annis, Ioannes Launoius ultimam doctoratus lauream recte ambiens,  typis edita thesi, palam, stimulante Marsya uiro doctissimo, in scholis theologicis asseruit, »Quidquid de defuncti doctoris trina e feretro emissa uoce uulgatum fuerat, esse totum fictitium et commentitiam, denique anilem fabulam.« Astantibus placuit: nam

»Non hoc ista sibi tempus spectacula poscit.« Non inde tamen  sed ex aliis excellentis eruditique ingenii datis speciminibus cupita merito donatus est laurea. Qui, sibi complacens ex approbata contra rediuiui historiam thesi, hanc ualidiori stabiliturus argumentatione adiit Romam. Ibi, quibus potuit, uiis et laboribus institit, ut illud prodigium e Romani breuiarii lectionibus abscinderetur, simulans maxime ex eo, quod in  acceptatione festi sancti Brunonis Parisiis actum fuerat, clerum et Carthusienses Parisienses id expetere. He sunt artes, quibus ad id obtinendum eum fuisse usum, ei exprobrat  auctor  Herculis Commodiani his uerbis: »Et potuit,« inquit, »recisioni illi facilitatem accersere, quod tu, qui presens aderas, quibus nosti artibus, et presertim magno fragore Parisiensis cleri et academie infamiam, et abs te conficta ciuitatis regie uota, ut ea narratio, etiamsi uera esset, preteriretur, urgebas. Hoc postremum docuerunt littere tue. Priora, que germanissimam mutationis«  »causam continent, et aliis et mihi sapientissimus e Congregatione rituum  theologus liquido confirmauit.« Et paulo post: »Dicendum alibi, quis te Parisiensis Rome iuuerit, faciens ut persuasum haberetur, Patres Carthusianos expunctionem huius narrationis e breuiario expetere,« etc.

190. »Qui sacre rituum congregationi preerant, totius breuiarii iussu Urbani uIII,« qui tamen antea  Officium S. Brunonis, doctoris Parisiensis anastasim complectens, breuiario Romano inseri iusserat, »tunc incumbentes recognitioni, uiri religiosi et incorrupte integritatis, non Launoii artibus decepti, sed sapientioribus inducti rationibus, non huius solum Historie narrationem, sed et egregiam illam piissimamque fidei confessionem, ab  ipso Brunone morti proximo prolatam et tertie secundi nocturni lectioni iussu Gregorii Xu insertam, simul ex eodem breuiario, sicut et multa alia ex aliis aliorum sanctorum lectionibus expungi curauerunt. Hi postea a Christophoro Puteano, Carthusie Romane priore, nomine reuerendi Patris Carthusie prioris et totius ordinis ministri generalis, oblato libello supplici, interrogati de huiusmodi recisione tale dederunt responsum, teste Theophilo Raynaudo, »mentem sacre congregationis nunquam fuisse, improbare aut in dubium uocare narrationis huius ueritatem; sed consultius uisum esse, eam expungere, quod mos Ecclesie ferat, in sacris Officiis Sanctorum, qui religiosas familias instituerunt, recensere eorum uitas, non  causas, ex quibus ad instituendum ordinem suum fuerint impulsi.« Et post pauca addit, a uiro sapientissimo, Rome tunc morante, accepisse: »Cum aliunde breuiande essent lectiones Officii sancti Brunonis, nichil occurrisse, quod minori incommodo remoueri posset. Ceterum sacram Congregationem de conuellenda eius narrationis ueritate, uel de ea depretianda ne cogitasse quidem.«

191. »Non absimile quid paulo ante testatus fuerat Bartoldus Nihusius, scribens ad amplissimum uirum Andream Sausseium«  »his uerbis: Sciscitatus fui Rome per Ianum Nicium Erythreum e  sacra Congregatione, que Ritibus dirigendis inuigilat ac preest, quid illa censeret. Et ecce, respondetur, nequaquam istud, quod diximus, e breuiario submotum, quod iudicaretur esse fabulosum, sed alia de causa.« Hec autem causa diserte ac liquido proditur in libro, in uaticana bibliotheca asseruato, de rebus in Romani breuiarii recognitione mutatis; ubi inter acta Congregationis, habite die Iouis 16 Ianuarii 1631, hoc decretum legitur: »Fuit resolutum, quod de lectionibus S. Brunonis amoueatur illud, quod ponitur fuisse causam sue conuersionis ob maiorem breuitatem et quia nichil facit ad sanctitatem S. Brunonis.« Hec ex citato libro desumpta sunt ab erudito uiro Emanuele Schelstratio, eiusdem bibliothece uaticane  prefecto, ad instantiam u. P. procuratoris genetalis ordinis nostri, a quo et ad nos nuper transmissa sunt. Non igitur, quod fabulosa censeretur, uti conabantur persuadere, qui correctionem urgebant, hec historia e breuiario Romano expuncta est, sed ob maiorem breuitatem, et quia nichil faciebat ad sanctitatem sancti Brunonis. Nec propterea sacre Congregationis mens fuit prohibere, ne, qui uellent, eam suis breuiariis insererent.

192. »Quam ob rem postea, nempe annis 1648 et 1652 breuiariis Lutetie Parisiorum editis »Apud societatem typographicam librorum Officii ecclesiastici, ex decreto Concilii Tridentini imprimendorum,« restituta est, nullo  reclamante. Hec necessario prefanda duximus, ut lector premoneretur, non debuisse a doctore Launoio asseri, e lectionibus sancti Brunonis solummodo deletum fuisse, quidquid ad illud prodigium spectabat, aliamque nullam potiorem causam submouendi aliquid e Breuiario ecclesiasticis prescribi regulis, preterquam deprehensam falsitatem; quandoquidem, ut iam uidimus, celeberrima illa corporis et sanguinis Christi in Eucaristia professio, a sancto Brunone facta sub mortem, ab ipsis sacre Congregationi prepositis etiam sublata est, quam nemo ita uecors erit, ut sentiat idcirco deletam fuisse, quod falsa sit, ut prudenter ante nos monuit Ioannes Columbi Societatis Iesu,« in sua scilicet, in qua preterea num.  94 et seq. nonnulla, que uerbis iam recitatis Annalium Carthusiensium libri quarti auctor anonymus, in medium adducit, de Carthusianorum initiis dissertatione num. 8 sic scribens: »Item  censores sustulerunt e Breuiario celeberrimam illam corporis et sanguinis Christi in Eucaristia professionem, a Brunone factam sub mortem, quam nemo ita uecors erit, ut sentiat idcirco deleuisse, quod falsa sit; qui enim Turre in Calabria morienti astiterant, scripserunt ad socios in Carthusia commorantes, et alios toto orbe monachos moriturum in hec uerba locutum esse: »Credo panem et uinum, que consecrantur in altari, esse post consecrationem uerum corpus Domini nostri Iesu Christi et uerum sanguinem.«

 193. Hec Columbius, et post hunc Carthusianus anonymus proxime laudatus; e quibus sane, aliisque a posteriori hoc scripto supra adductis, luctuosam doctoris damnati historiam, quod falsa putaretur, e Breuiario Romano non fuisse seculo preterito expunctam, indubitatum apparet. uerum, etsi id ita sit, reliqua tamen omnia, que uerbis recitatis idem Carthusianus anonymus tradit, ueritati tam certo non consonant. Ac primo quidem, quod ad scriptores, Parisiense doctoris ad tempus rediuiui prodigium in dubium reuocare primum agressos, pertinet, perperam uerosimilius hos inter Renato Benedicto locum primum, Massono duntaxat secundum concedit. Etsi enim Massonus anno demum 1611 uitam cum morte commutarit, suos tamen  Francorum Annales, in quibus animum illa de re dubium declarauit, anno 1578 in lucem typis emisit, cumque Renatus Benedictus arti critice parum dederit, uerosimilius apparet, e legende, num. 186 laudate, editionibus, non priori, que anno 1577, ipsomet curante Renato, prodiit, sed posterioribus duntaxat, anni nempe 1585, solique penes me exstanti anni 1593, quas alii curauere, notulam, num. 186 memoratam, in margine fuisse adiectam. Deinde uero, cum »de lectionibus S. Brunonis illud, quod conuersionis eius causam fuisse ponitur,« anno 1631, uti e uerbis, num. 191 datis, intelligitur, e Breuiario Romano »fuerit amotum,« non satis capio, qui iter, quod Launoius, ut idpsum a Breuiario  expungendum curaret, Romam suscepit, differri etiam, ut uerbis num. 189 recitatis fit, possit in tempus, quo is damnati doctoris Parisiensis historiam, ueluti commentitiam ac anilem fabulam iam traduxerat thesi publice proposita, quod anno circiter 1635 factum, ipsemet innuit in prefatione, quam sue de uera causa secessus S. Brunonis in eremum anno 1646 typis primum date dissertationi premisit. Adhec etsi Gregorius Xu, cum sacra rituum Congregatio S. Brunonis officium, doctoris Parisiensis anastasim complectens, anno 1622 approbasset, anno sequenti, ut de eo officium semiduplex ab omnibus ubique fidelibus recitari libere ac licite possit, data bulla concesserit ac indulserit, illud tamen officium Breuiario Romano inseri, primus  iussisse uidetur Urbanus uIII, uti ex tractatu a Patribus Carthusianis huiatibus mecum communicato intelligo.

194. Alia minoris momenti, que in supra recitata Carthusiani anonymi uerba obseruari adhuc possent, omitto et progredior modo ad scriptores precipuos, iam memoratis adiungendos, tam qui doctoris Parisiensis, que Sanctum nostrum in Carthusie cremum pepulerit, anastasim improbarunt, quam qui contra tutari eamdem, ut ueram, contra Launoium sunt conati. Ac primo quidem, cum hos intersint nonnulli, qui mihi, utpote hactenus inediti, ad manum non sint, et tamen ab anonymo Annalium Carthusiensium libri quarti auctore memorentur, ipsa uel idcirco scriptoris huius uerba, huc spectantia,  transcribo. Sic habent: »Inter eos,« qui fabulosam non esse doctoris Parisiensis, sese damnatum e feretro uociferati, historiam, probare sunt conati, »primas facile mereretur Franciscus Ganneronius, monachus Montis-Dei eruditissimus, si opus suum ineditum hactenus inter priuatos parietes non latuisset. Hic, ubi audiuit, Launoium publica thesi proposita nisum fuisse probare, omnia esse fictitia, que de homine damnato hactenus uulgata fuerant, arrepto calamo tractatum satis amplum scripsit, quem, »uindicie geneseos Carthusiensium« inscriptum, misit in Carthusiam anno 1640. Aliquot post annis Andreas Sausseius, edito Martyrologio Gallicane ecclesie primum celebris, causam nostram  tutatus, obiectiones aduersariorum nonnullas diserte elisit scripta illa doctissima ad Bertoldum Nihusium epistola, quam ipse Nihusius Colonie Agrippine anno 1645 typis dedit sub inscriptione Epistole Didascalice. »In ea se, licet suppresso nomine, impugnatum sentiens Launoius dissertationem edidit anno 1646« De uera causa secessus S. Brunonis in eremum. Launoio statim reposuit Theophilus Raynaudus Soc. Iesu, sub nomine Honorati Leotardi inscripto libello, »Hercules Commodianus.« Haud diu post archangelus Monchozon, professus Carthusie Tolosane, grande uolumen exarauit, R. P. Pegonio maioris Carthusie priori dicatum, cui hunc titulum prefixit: »Carthusianus Alitiphilus [Alethophilus], pro auita decertans  traditione de institutione ordinis Carthusiensis.«

195. »In hoc uolumen non solum rationes et argumenta prefatorum auctorum, sed et eorum tractatus integros, de uerbo ad uerbum exscriptos, congessit, multis nichilominus additis ex ingenio suo exquisitis rationibus. Latet etiamnum hoc opus, nobis fere solis notum. Denique Ioannes Columbi Soc. Iesu nouissimus omnium athleta surrexit, qui recenti dissertatione, De Carthusianorum initiis edita anno 1668 noua ualidaque argumenta certissimasque auctoritates prioribus superiecit.« Ista Carthusianus anonymus, qui etsi, a Columbio noua ualidaque pro doctoris rediuiui historia firmanda adducta fuisse  argumenta, non immerito asserat, talia tamen he non fuere, ut ab omnibus assensum extorserint. Ac inprimis quidem Mabillonius in operibus suis loco non uno historiam illam, si non pro commento seu fabula, pro narratione equidem habet admodum incerta ac dubia. Nec ei magis fauent, qui post Mabillonium scripsere. Historie litterarie Francie auctores, aliique eruditi, qui editis in lucem operibus suam de prodigioso illo euentu opinionem uel obiter duntaxat, uel ex instituto quodammodo declararunt. Licet autem Papebrochius in Conatu chronico-historico part. I, pag. 32, num. 17 scripserit, Columbium pro prodigiosa doctoris Parisiensis anastasi »testes habere ab anno 1391, 1383, 1313, imo 1298 et 1150; sic ut ultimus solum distet 49  annos a morte sancti fundatoris, obita anno 1101,« hincque de eo, ut de ipsa dicta historia nichil dubitante, Ianningus in sua pro Actis sanctorum Apologia, anno 1685 typis uulgata, amice expostulationis num. 24 locutus fuisset, ipse tamen postea Papebrochius in suis ad exhibitionem errorum responsionibus, anno 1697 editis, articulo 15, § 20, ea scribit, quibus sese, etsi etiam, que Ianningus loco mox cit. dixerat, confirmet, omnis circa historie illius ueritatem scrupuli expertem non esse, indicare uidetur.

196. Sic enim ibidem num. 291 scribit: »Hec duo testimonia«  »si subsisterent, nichil uideo, quid ultra requiri possit ad summam certitudinem; sed silentium Columbi, triginta annis post Launoyum scribentis eumque refutantis, neque duo ista producentis, suspectam mihi facit Polycarpi fidem, et Theophili, si eum transcripsit, credulitatem. Igitur, uelim nolim, cogor Launoyum inspicere, et pag. 135 lego quod in allegata »charta ne unus quidem apex est de doctore uel canonico Parisiensi,« quod ipsum »ingenue professus est prior generalis requisitus.« Et pag. 137: »In Grandimontensi Chronico ad annum 115, quo pagina uacabat, diuerso charactere recentique manu, in loco non suo, scriptum est, quod sequitur: Parisiis horribile spectaculum  contigit, etc., prout uidimus ipsi.« Hec ille. Unde causa habetur, cur testimonia istec contempserit Columbus, Polycarpi malam fidem tacite agnoscens; et cur ego nichil de illo, nichil de Theophilo sciens, contentus fuerim tantisper iis, quibus utitur Columbus; donec tempus exigat ex professo tractare argumentum istud, et Launoyi ad testimonia reliqua responsiones examinare. Interim fortassis alii, quam Polycarpus, sinceriores multo plura atque antiquiora, ipsique rei geste uiciniora inuenient, quam inuenit Columbus, licet tota totius ordinis diligentia adiutus; ut Launoyi contradictio  penitus dissoluatur, et ex omnium animis aboleatur dubitatio de ueritate istius historie.«

197. Hactenus Papebrochius, qui cum sese iis,  quibus damnati doctoris historiam Columbius probare nisus est, fuisse tantisper, donec res ex professo examinaretur, contentum, scribat, pluraque adhuc ac antiquiora, quam a Columbio fuerint inuenta, testimonia, quo Launoyi contradictio penitus dissoluatur, et ex omnium animis dubitatio de istius historie ueritate aboleatur, alleganda speret, sese omni circa hanc scrupulo expertem non fuisse, satis indicare uidetur. Nec scio, an propense adeo, ac nichilominus facit, in opinionem eorum, qui horrendum doctoris rediuiui, damnatum sese proclamantis, spectaculum ueris historiis accensent, fuisset iturus, si que, cum hec scriberet, ad summam huic fidem conciliandam antiquiora, quam adducta a Columbio, testimonia fortassis inuenienda putabat,  ad nostrum usque tempus inuentum non iri preuidisset, contraque, ut modo factum, detegendum sciuisset, quinque primorum Carthusie priorum Chronicon, seu »tractatum De narratione historie inchoationis et promotionis ordinis Carthusiensis,« quem Columbius ac post eum Papebrochius anno circiter 1150, seu annis fere duntaxat quinquaginta post »S. Brunonis« mortem scriptum existimauit, certo ante seculum tertium decimum, aliquot annis iam inchoatum, scriptum non esse, uti que num. 12 et seqq. in medium adduxi, sufficienter ostendunt. uerum qualecunque sit, quod de luctuosa doctoris damnati narratione Papebrochius tulit, iudicium, id nos, quo minus libere in huius ueritatem inquiramus, impedire non debet. A scriptoribus itaque,  qui illam duobus seculis proxime elapsis uel utcunque improbare, uel contra tutari sunt conati, ad scriptorum antiquiorum pro eadem testimonia progredior, adducamque non solum antiquiora, qualia Columbius, uerum etiam, que a seculi quarti decimi ac sequentis scriptoribus data sunt, minus antiqua, idque tum quod infra usui subinde sint futura, tum maxime quod ita factum inueniam ab anonymo Annalium Carthusiensium libri quarti auctore, a quo ne hic deflectam, ratio potissimum num. 185 in fine data suadet.



§ XI. Scriptorum Carthusiensium seculo XuI antiquiorum de doctoris Parisiensis qui damnationem suam e feretro publice aperuerit, anastasi testimonia referuntur, et quid de adiunctis, huic post adiectis, censendum.


Non omnes, qui horrendum doctoris Parisiensis, damnatum sese, e feretro uociferati, spectaculum in litteras misere, ordinis Carthusiensis scriptores iisdem illud adiunctis uestitum ob oculos posuere, hincque nec inter eos, a quibus hodieque creditur, in modo, quo factum sit, satis conuenit. Alii enim ex his publice illud in Ecclesia aut saltem ingenti coram circumstante hominum multitudine, alii contra priuatim in aula domus defuncti, solis huius, e quibus Bruno, eiusque aliquot socii fuerint, amicis presentibus, euenisse uolunt. Alii iterum una eademque die, unoque item ac eodem recitationis officii tempore uociferationes infelicis doctoris tres diuersas rediisse affirmant; alii contra singulis uociferationibus  singulos dies attribuunt. Et uero si memoratum spectaculum non publice coram ingenti populi multitudine, sed intra priuatos domus defuncti parietes euenerit, nec tribus diebus diuersis, sed una eademque doctoris infausti uoces redierint, non erit sane, cur constans scriptorum omnium ceuorum de memorabili adeo historia silentium magnopere sit mirandum, sicque, ob quam hec difficillima creditu apparet, difficultas grauissima euanescet. uerum cum scriptores longe plures, horrendum illud doctoris damnati spectaculum publice in Ecclesia aut saltem coram ingenti hominum multitudine factum, scribant, quamnam ii fidem hac in re mereantur, seu an sat credibilis uerosimilisque uideri queat eorum narratio, primo inquiram, postea eorum, qui rem  intra priuatos domus defuncti parietes euenisse, statuunt, opinionem discussurus. A scriptorum Carthusiensium antiquiorum, qui horrendum euentum coram ingenti hominum multitudine contigisse, memorie prodidere, testimoniis recensendis, seruato, quo lata sunt, ordine chronico, duco initium, aliorum infra, qui Carthusiensis ordinis non sunt, relaturus.

199. Etsi primorum quinque Carthusie priorum Chronici seu tractatus De narratione historie inchoationis et promotionis ordinis Carthusiensis auctor tam antiquus, ac Columbius  in sua De Carthusianorum initiis dissertatione putarit, non sit, ceteris tamem omnibus, qui  doctoris ad tempus rediuiui historiam litteris commendarunt, communi opinione, etsi id ob loco proxime cit. dicta infraque de Carthusiano Maioreuensi dicenda omnino certum non sit, antiquior habetur. Ante reliqua itaque omnia suppeditatum ab eo hucque spectans testimonium integrum, quod id hic subinde ante oculos haberi debeat, ex antiquiori Sancti uita, Commentario huic, ut iam monui, ante duas alias minus antiquas subdenda, huc transcribo. Sic habet: »Anno Dominice Incarnationis 1082, uel circa illum, dum solemne studium floreret Parisiis precipue in philosophia et theologia et iure canonico, sicut generaliter consueuit, tale prodigium ibi dicitur accidisse. Quidam enim doctor precipuus, et uita, ut uidebatur, fama atque doctrina et scientia  inter omnes doctores Parisienses excellenter honoratus et mirabiliter gratiosus, graui et ultima infirmitate preuentus, non diu decumbens diem clausit extremum. Cumque tota die, qua defunctus est, more Parisiensi in aula, funere in feretro decumbente, fuissent continue decantata diuina officia, in crastino mane, congregata ibidem uniuersitate Parisiensi tam scholarium quam doctorum, ut tam honorabili uiro solemnem et honorabilem preberent funeralis officii sepulturam, cum reuerendi uiri feretrum, in quo funus iacebat, uellent eleuare ad ecclesiam deferendum, subito, cunctis stupentibus, qui mortuus uidebatur et erat, eleuato capite, resedit in feretro, et, omnibus audientibus, alta et terribili uoce clamabat: »Iusto Dei iudicio accusatus sum,«  et, hoc dicto, caput deposuit, et decubuit mortuus, sicut prius.

200. »Qua uoce cuncti attoniti et territi deliberauerunt, ipso illo die nullo modo fore sepeliendum, sed usque in crastinum reseruandum. Mane ergo sequenti, cum multitudo maxima conuenisset, et dictum funus, sicut prius, uellent ad ecclesiam deportare, defunctus, sicut prius, eleuato capite, dolorosa et terribili uoce intonuit: »Iusto Dei iudicio iudicatus sum.« Quam uocem multitudo, que aderat, clare intelligens et audiens stupuit plus quam prius, et alterutrum conquirentes, quid sibi uellent innuere tam insoliti et inexperti defuncti clamores, adhuc determinauerunt, ipsum ad aliud crastinum usque nullatenus tumulandum. Tertio uero die cum  propter ista prodigia fere tota ciuitas conuenisset, et funus, cunctis preparatis, uellent ad tumulum deportare, defunctus, sicut prius, iam tertio altissimo et mestissimo clamore personuit: »Iusto Dei iudicio condemnatus sum.« Qua horribili sententia audita, quasi omnes immenso fuerunt timore et tremore percussi, certi facti de condemnatione tanti uiti, qui inter alios et super alios uidebatur honestate uite, claritate fame, dignitatis excellentia et multiplici scientia ac sapientia prefulgere. Ea tempestate erat ibi magister Bruno, natione Theutonicus, de ciuitate Colonia non obscuris parentibus natus, ecclesie Remensis canonicus et ibidem scholarum magister in thelogia, qui suprascriptis uocibus salubriter territus atque compunctus allocutus est  quosdam socios ibi presentes infra scriptis uel similibus uerbis: Eia karissimi, quid faciemus? Omnes simul,« etc. Annalium Carthusiensium libri quarti auctor anonymus idem huc iam transcriptum testimonium, prout id in codice Thuaneo, uoces nonnullas a uocibus, quibus hic exprimitur, diuersas, rei tamen substantiam non immutantes, usurpante, exstat, in opus suum intulit, cumque deinde dictum auctorem anonymum, e quo illud transcribit, magne apud omnes, ut Commentarii huius initio etiam monui, subsecutos ordinis Carthusiensis scriptores auctoritatis fuisse, obseruauit, nonnullos ex his etiam recenset.

201. Ac primum quidem eos inter locum Bosoni,  Carthusie priori, concedit his uerbis: »Inter hos,« qui scilicet primorum quinque Carthusie priorum Chronici, aut, si mauis, Carthusiani anonymi, qui id composuit, auctoritatem magni fecerunt. »primus prodeat Boso prior Carthusie, uir non uulgaris sanctitatis, quam etiam Deus miraculis manifestauit. Hic, ut iam diximus, in tractatu »De orgine et ueritate perfecte religionis,« hactenus perperam Guilelmo de Hyporegia attributo, ut suo loco probabimus, integrum nostri anonymi Chronicon cum narratione eiusdem prodigii  retulit iisdem uerbis, paucis tantum omissis uel mutatis, sed non essentialibus. et ut ipse ostenderet, quantam fidem apud omnes illius auctor obtinere mereretur, primum hortatur  suum lectorem, ut »Tractatum sequentem de narratione Historie inchoationis et promotionis ordinis Carthusiensis non negligat ad edificationem scribere, uel legere, uel audire.« Ita ille, tractatum »De origine et ueritate perfecte religionis,« quem, ut supra docuit, Columbius noster Guilielmo de Elbura seu de Hyporegia ascribit, Bosoni apertissime attribuens. Hinc cum ex argumentis, quibus tractatus ille Bosoni attribuendus probaretur, aliquid forte pro tempore, quo quinque primorum Carthusie priorum Chronicon scriptum sit, propius determinando colligendum sperarem, in hec data ad Carthusianum Parisiensem, num. 28 supra laudatum, epistola inquisiui, huicque, cum ea de re ad Carthusiam litteris recurrisset, fuit responsum, argumenta  quidem illa ignorari, sed nichil interesse, cum dictus tractatus, ut ut Guilielmo de Hyporegia attribueretur, Bosoni etiam, utpote sub cuius auspiciis hic illum equidem elaborarit quodammodo possit ascribi.

202. Ab hoc responso non multum abludit tractatus De S. Brunone, a Carthusianis huiatibus mecum communicati, auctor num. 22 huius operis sui sic scribens: »Neque a Patrum  tramite deflexisset Boso, nisi ad suum Institutum a quorumdam alterius ordinis religiosorum calumniis uindicandum huius humilis ac sancti silentii leges tandiu seruatas uiolare coactus fuisset  edito tractatu fusissimo, siue suo marte, ut equidem uolunt, siue suo iussu, usus nempe calamo Guillelmi de Hyporegia, Carthusiensis Itali, uiri docti, quem tribus circiter ante suum obitum annis ad maiorem Carthusiam euocauerat. Hunc tractatum inscripsit »De origine et ueritate perfecte religionis ad defendendum ordinem Carthusiensem.« Ita ille; uerum quiscunque demum tractatus illius auctor sit, is equidem quinque primorum Carthusie priorum Chronicon magni fecit, ac proin transcriptum ex hoc doctoris Parisiensis prodigium, utpote ad quod legendum aut scribendum lectorem etiam hortatus sit, calculo suo approbauit. Ad alios modo, qui id pariter fecerunt, sermonem conuerto. Columbius in sua De Carthusianorum initiis dissertatione  num. 56 sic scribit: »Carthusianus Maioreuensis tractatum breuissimum scripsit cum hoc titulo: »Quomodo ordo Carthusiensis sumpsit exordium.« In eo sequentia uerbatim continentur. uentum est ad hoc, ut defuncti corpus poni deberet in sepulcro. Circumstantibus igitur clericis, qui defunctus erat, clamauit, dicens: »Iusto Dei iudicio accusatussum, etc.« Sequenti igitur die, etc. Iterum clamauit mortuus et ait: »Iusto Dei iudicio iudicatus sum, etc.« Iterum clamauit: »Iusto Dei iudicio condemnatus sum, etc.« Erat autem tunc temporis quidam magister in theologia, nomine Bruno, magne sanctitatis, etc. . . . Ipse tractatus ab auctore suo dicitur scriptus »Anno millesimo ducentesimo nonagesimo octauo.«

 203. Quare cum, quanto ante annum 1313 temporis spatio primorum quinque Carthusie priorum Chronicon concinnatum sit, definiri sat certo, ut supra docui, haud queat, huius forsan auctor ante iam laudatum Carthusianum Maioreuensem seu ante annum 1298, quo hic ipsemet, sese scripsisse, declarat, scriptioni manum non admouerit. Ut ut sit, huius equidem testimonium binis aliis, que ex primorum quinque Carthusie priorum Chronico, et Bosone, seu, si mauis, Guilielmo de Hyporegia iam adduxi, idcirco postpone, quod horum equidem priori ex communi opinione sit recentius, itaque ab Annalium Carthusiensium libri quarti auctore factum inueniam. Hic porro, ubi Carthusiani Maioreuensis testimonium e Columbio breuiter memorauit,  ita subiungit: »Alter quoque anonymus Carthusianus, qui uiuebat sub Elisario priore Carthusie circa annum 1360, et Chronicon eiusdem scripsit, siue potius prefatum  tractatum uel chronicon De exordio ordinis Carthusiensis continuauit et ampliauit, eamdem historiam iisdem uerbis narrauit, interiectis tamen aliquibus parenthesibus mutatisque hisce uerbis, nempe aula et ecclesia. Nam ubi uetus auctor habet in aula, ille recens posuit in ecclesia; et ubi apud priorem fit mentio ecclesie, apud posteriorem legitur sepulcrum, unde patet scriptores plerosque circumstantias historiarum sepissime accommodare ad usum temporis, quo scribunt. Hunc uero auctorem uidisse citatum illud Chronicon  de exordio ordinis Carthusiensis, colligimus ex his uerbis sub initium prefationis: »Et licet primi quinque priores hic inferius descripti in pluribus Chronicis reperiantur, tamen successores eorum,« etc. Cum dicit, »in pluribus Chronicis,« uidetur etiam innuere, se habuisse tractatum Bosonis, cui prefatum Chronicon inseritur, ut diximus.« Ab hoc scriptore diuersus non uidetur, quem anno circiter 1390 scripsisse, Columbius in sua De Carthusianorum initiis dissertatione num. 54 docet, Carthusie priorum chronologus, aut, si res secus habeat, debet hic pro proxime hic illi adiuncto haberi inter scriptores Christianos, qui Parisiense doctoris rediuiui prodigium memorie prodidere.

 204. Horum modo ex Carthusiano nostro anonymo seriem prosequor. »Henricus Kalkar, doctor quondam Parisiensis, prior Carthusiarum Coloniensis et Argentinensis, et per plures annos diuersarum prouinciarum uisitator et commissarius, abdicatis omnibus officiis, cum se recepisset in solitudinem, inter plures, quos edidit, libros unum conscripsit »De ortu et progressu ordinis Carthusiensis,« cuius multa exemplaria asseruantur in bibliothecis Coloniensis et Diuionensis Carthusiarum, ac ciuitatis Basileensis et alibi. In hoc tractatu huius damnati miserum exitium concisioribus comprehendit uerbis, ut sequitur: »Sed ecce in tenebrosis, ex perfidia maxime, illis ecclesie quassationibus . . . Dei misericordia noua lux per fidem ex exorta Parisiensibus,  apud quos pro tunc concursus fuit studentium omnium, que sub Christianissimo sunt, nationum; de illo scilicet quatriduano mortuo, qui, factis pro se una die funeralibus secunda die sepeliendus ad iustum se Dei iudicium uocatum, tertia iudicatum, quarta clamauit damnatum, prout hoc apud Carthusienses communiter reperitur scriptum. Hoc enim terribile factum et prodigiosum resurrectionem mortuorum, et futurum iudicium audientibus tunc et uidentibus, quorum post hoc de hoc in omnem terram exiuit sonus eorum, fidelissime docuit exspectandum; suo horrore timorem incutiens et terrorem omni homini penitentiam agendam statumque et uitam emendandum.« Et post pauca: »uir enim uenerabilis  Bruno nomine, tunc presens, animaduertens clamores illos Parisienses non illi damnato ad salutem fuisse, sed sibi et aliis coaudientibus datos pro mutatione status et uite,« etc. Hec Kalkar, qui cum obierit octogenario maior, hanc historiam iam didicerat, aut discere potuerat ante annum 1340, neque ut recens ab otiosis hominibus inuentam, cum dicat, eam se enarrasse, prout hoc apud Carthusienses communiter reperitur scriptum, id est, apud Carthusienses, siue in Carthusiensium per Galliam, Germaniam, Hispaniam, Angliam et alias regiones domibus. Neque solum apud Carthusienses, sed et apud exteros quosque, quandoquidem inferius ostendemus, hanc historiam iam ab aliquot auctoribus Anglis scriptam fuisse ante annum 1370.

 205. »Hermannus Steenkenius siue a Petra, patria Scutdorpeus, Henrici Kalkaris ceuus, professus Carthusie Diestensis circa annum 1390, et deinde domus Treuirensis, prout hec ferebant tempora, per multos annos uicarius monialium Brugensium, apud quas non sine sanctitatis opinione obiit anno 1428 in tractatu Super Oratione Dominica, quem Ioannes de Westphalia typographus anno 1484 prelo excudit, de tanto spectaculo dat testimonium in hec uerba: »Similiter fuit de illo misero magistro regente Parisiis in theologia, de quo legitur in Chronicis Carthusie: »Qui cum esset magne scientie, ac bone et sancte uite putaretur, obiit circa annum 1082, ad cuius exsequias cum pene  uniuersitas magistrorum et scholarum conuenisset, et sepeliri deberet, clara uoce, cunctis audientibus, dixit: »Iusto Dei iudicio accusatus sum.« Sequenti die multo pluribus congregatis dixit: »Iusto Dei iudicio iudicatus sum.« Quapropter reseruatus usque ad alium diem, cum tota ciuitas conuenisset, dixit coram omnibus: »Iusto Dei iudicio condemnatus sum.« Ecce »qualiter ille falso et solum apparenter lucens expulsus fuit de luce sua ad ueras tenebras.« Idem tractatus editus est Rothomagi anno 1512 per Richardum Goupil; sed perperam auctor appellatur Arnoldus, quem ex chartis capitularibus ordinis constat appellatum fuisse Hermannum.

206. »Aymarus Sauelli professus maioris Carthusie,  cuius procuratorem egit per annos uiginti et amplius, ab anno uidelicet 1438 ad mortem usque, quam obiit anno 1459, toto hoc tempore plures libros, quos Recognitionum uocant, scripsit uel scribi curauit. Inter quos unus adhuc exstat scriptus anno 1455, in quo hec nostra historia iisdem prorsus uerbis, quibus habetur in ueteri nostro auctore anonymo, exprimitur cum tali inscriptione ad frontem: »Quomodo ordo Carthusiensis habuit originem.« Statimque post enarratam historiam sequuntur littere fundationis Carthusie anni 1084. Unde putamus, natum errorem D. Polycarpi de la Riuiere, inter auctores, qui huiusmodi prodigii meminerunt, easdem litteras recensentis, contra quem propterea, uelut male in scribendo fidei hominem,  Launoius paulo acrius inuehi uisus est.

207. »Dionysius Richelius, uulgo dictus Doctor extaticus, qui inter nos floruit ab anno circiter 1423, ad annum 1471, quo e uiuis discessit, in tractatu, »De preconio siue laude Carthusiensis ordinis,« inter sua opuscula sepius edito de causa nostre institutionis articulo primo hec habet: »Agnitum plane atque famosum est miraculum illud resuscitati Parisiis mortui, in theologia magistri, facie tenus uirtuosi, grandique morum uenustate forinsecus decorati, qui altera obitus sui die ac prima sui resurrectione erigens se in feretro terribili protulit apparatu: »Iusto Dei iudicio accusatus sum.« Porro sequenti die terribilius ait: »Iusto Dei iudicio iudicatus sum.« Tertia autem die terribilissima  uoce deprompsit: »Iusto Dei iudicio eternaliter sum damnatus.« Cuius occasione prodigii ordo cepit Carthusiensis. uir quippe alte considerationis magister Bruno,« etc. Cum dicit Dionysius: »Agnitum plane,« addensque »atque famosum,« clarius sole indicat, nullum omnino fuisse dubium tunc temporis, quo uixit, nempe anno 1423 de dicto spectaculo, sed potius certissimum ac uerissimum fuisse, cum illud ubique diuulgatum esset; hec enim uocabula »agnitum plane« et »famosum« significant. Que etiam congruunt his, que Henricus Kalkar, quem diximus supra iam claruisse anno 1340, dixerat, nempe hoc communiter reperiri scriptum apud Carthusienses.

 208. »Bernardus de Egra, professus destructe domus Lignicensis in Silesia, uir in diuinis Scripturis studiosus et eruditus, ait Trithemius, dialogum composuit anno 1481 »De laudibus et miraculis beate Marie uirginis,« impressum Lipsie anno 1493 statim post mortem auctoris; in quo originem ordinis Carthusiensis enarrat fere, prout legitur in Chronico Carthusie, quod ab altero anonymo, sub Elizario florente, conscriptum diximus. Henricus Arnoldi de Alueldia, qui, per quinque annos notarii munere in Basileensi concilio perfunctus, nomen ordini dedit in Carthusia eiusdem urbis circa anno 1436, uixitque cum omni laude usque ad annum 1487, postquam regimen eiusdem domus annis triginta et amplius cum utriusque status maximo  protectu tenuisset; hic inter cetera sue pietatis et doctrine monumenta, de quibus Petreius, reliquit etiam uitam sancti Brunonis, quam quidem non uidimus, sed eam asseruari in bibliotheca urbis Basileensis, et in ea fieri mentionem damnati hominis, testatur reuerendus Pater Mabilonius in suo Itinere Germanico his uerbis:

209. »In minori Basilea, que maiori iungitur ponte Rheni sublicio, ante motus Helueticos insignis Carthusia exstabat, ex qua multi codices in publicam illam, quam superius descripsimus, bibliothecam transpositi sunt. Duos tantum notare iuuat, unum, qui Guigonis statuta continet, alterum, qui uitam sancti Brunonis, incipientem his uerbis: »Quod sapiens, exhortationis gratia dicit.«  »In fine hec leguntur: Frater Ludouicus Moser, monachus professus huius uallis B. Margarete Basilee, ordinis Carthusiensis, hunc transumpsit ex chalcographo Patris Henrici de Alueldia, eiusdem domus quondam prioris, anno 1486, 18 die Aprilis, anno prefati Patris Henrici in ordine Carthusiensium L. Hec idcirco notare uisum est, quod in eo libello agatur de funere famoso illius doctoris Parisiensis.« Hec Mabilonius. Petrus Dorlandus, Henrici Arnoldi suppar, monachus integerrime uite, professus et olim uicarius Carthusie Diestensis, in qua et piissime defunctus est anno 1507, inter multas, quas posteris reliquit, elucubrationes, Chronicon Carthusiense, septem distinctum libris, scripsit; quem noster Petreius notis illustratum  uulgauit anno 1608. In eo huius historie substantiam, mutato quidem stylo, retulit, sed nulla addita circumstantia, que differat ab iis, que reperiuntur in Chronico anonymi scribentis circa annum 1360, de quo supra. Nec etiam facit mentionem lectionis quarte uigiliarum pro mortuis, ut incaute, uel, labente memoria, credidit Launoyus.«

210. Atque hi ordinis Carthusiensis scriptores sunt seculo sexto decimo antiquiores, a quibus prodigiosam doctoris Parisiensis anastasim memorie proditam inuenio; hisce autem Dorlandus, ut ut seculo sexto decimo iam currente uita functus, idcirco recte etiam annumeratur, quod seculo anteriori  precipue floruerit, eaque, que de Brunone habet, litteris tunc uerosimillime consignarit. Porro fuerunt etiam, qui prodigiose doctoris Parisiensis anastasis historiam adiunctis, que apud scriptores antiquiores iam recensitos non sunt, auxerunt, hosque deinde sacri ordinis Carthusiensis scriptores duo, Puteanus uidelicet et Blömenuenna, qui sancti patriarche sui uitam seculi sexti decimi initio ex instituto descripserunt, sunt secuti. An recte, ex dicendis patescet, Blömenuenne uerba, quo ex hisce, facta cum anonymi antiquioris num. 199 et seq. iam datis collatione, quenam illa adiuncta sint, pateat, modo huc transcribo. Sic habent. »Factum est, dum optimis his studiis uir uenerabilis Bruno insudaret temporibus S. Gregorii uII Romani pontificis  et Henrici Iu imperatoris circa annum salutis nostre octogesimum secundum supra millesimum, cum in Parisiensi ciuitate solemne floreret studium, eque scholarium multitudine atque copiosa caterua doctorum solemnium abundans, ut tale in ea horrendum memorandumque seculis cunctis eueniret spectaculum. Quidam enim solemnis doctor inter ceteros doctores precipuus, scientia et moribus excellenter ornatus, ac pre ceteris honoratus, graui quadam infirmitate preuentus, lecto decumbens uite sue diem clausit extremum. Cui cum solemnes de more pararentur exsequie, ad eum honorandum conuenit magistrorum, studentium et aliorum ciuium multitudo copiosa; quibus comitantibus et funus prosequentibus, defuncti corpus ad ecclesiam,  in qua sepulture tradendum erat, delatum est, cumque ab inuitatis ecclesiasticis, qui tum aderant, defunctorum solitum decantaretur officium, uentumque esset ad eam lectionem, que incipit. »Responde mihi,« surrexit, qui erat mortuus, et, eleuato paululum capite, resedit in feretro, cunctisque uidentibus et audientibus ac pre nouitate rei stupentibus, alta et horrenda uoce clamare cepit: »Iusto Dei iudicio accusatus sum.«

211. »Quo dicto, iterum decubuit; hii uero qui hec audierant et uiderant, non modicum, nec immerito, territi, decreuerunt, consulte quidem et prouide, sepulturam eius in crastinum differendam, rei exitum prestolaturi. Die itaque sequenti, cum  tantum spectaculum iam fuisset in tota ciuitate uulgatum, ad dictam ecclesiam conuenit maxima et quasi innumerabilis utriusque sexus populi multitudo, ubi reinceptis et inde continuatis exsequiis, dum uentum est ad prefate lectionis initium, idem defunctus, capite eleuato, ut prius, clamare cepit ac dicere: »Iusto Dei iudicio iudicatus sum,« et, his dictis, intra feretrum iterum se recepit. uerum creuit admiratio non parua inter astantes, rem terribilem, supra quam credi potest, stupentes. Quia tamen ex his nondum facti fuerant de eius reprobatione certi, cum uerba illa, »accusatus sum,« et »iudicatus sum,« possent etiam in bonam partem accipi, quasi ipse primo iniuste fuisset ante tribuna. Christi ab eo qui perdere cuncta festinat, indebite  accusatus, et inde iusto Dei iudicio ab eius calumniosa accusatione liberatus, cunctis placuit, et in sequentem tertium diem eius sepulturam differri. Tertia itaque die factus est concursus nimius uirorum et mulierum, ita ut pene tota ciuitas ad tam admirandum Dei iudicium prestolandum conflueret. Et ecce, cum priori more exsequie continuarentur et fierent, surrexit tertio idem defunctus et ingenti mugitu ac desperabili uoce, cunctis mortalibus metuenda, dixit: »Iusto Dei iudicio condemnatus sum.« Hoc dicto, caput reposuit sempiterno absorptus interitu. Que uox tam stupenda et horrenda et a seculo inaudita omnes, qui astabant, pene exanimes reddidit; qui tamen omnes eum, tanquam a Domino reprobatum, eiusque iusto iudicio,  ut ipsemet testatus est, condemnatum, omni Ecclesie suffragio, nec non et ecclesiastica sepultura indignum iudicantes, in sterquilinio sepeliri fecerunt.

212. »uerum cum in Parisiensi et ceteris uicinis ecclesiis quarta lectio in Agenda defunctorum incipiat sic: Quantas habeo iniquitates et peccata! etc., omissis prioribus dictionibus, scilicet: »Responde mihi«, fertur a nonnullis, quod ille dictiones fuerint ex tunc a lectione illa delecte ob perpetuam et indelebilem pauendi iudicii memoriam.« Narrationem hanc Puteanus in edenda Sancti uita num. 4, et binis seqq. etiam exhibet et quidem iisdem prorsus uerbis; quod mirum non esse, ex iis, que de Sancti uita, a Blömenuenna contexta, § I, disserui, pronum est  intelligere. Confer nunc hec recitata Blömenuenne, ac proin ex dictis etiam Puteani, uerba cum uerbis, ex quinque primorum Carthusie priorum Chronico num. 199 et seq. huc transcriptis, uidebisque, in hoc doctoris Parisiensis historiam non iisdem, quibus apud Puteanum et Blömenuennam, adiunctis uestiri. Ac in primis quidem trinam doctoris anastasim uociferationemque Chronici dicti auctor in defuncti aula, Puteanus contra et Blömenuenna in ecclesia factam scribunt; uerum isthec duorum horum scriptorum a Chronico discrepantia, utpote apud antiquiores etiam (adi Carthusiani anonymi uerba, num. 203 huc transcripta (scriptores occurrens, infraque adhuc memoranda nos hic morari non debet. Sed ad duas alias sequentes animum  aduerte. Trinam e feretro uociferationem tunc, cum ad lectionem, cuius initium: »Responde mihi,« in recitando defunctorum officio uentum fuisset, a doctore tantisper rediuiuo fuisse emissam, huiusque etiam corpus in sterquilinio fuisse humatum, Puteanus et Blömenuenna  tradunt; horum autem duorum adiunctorum que horribilem doctoris Parisiensis historiam comitata sint, nullam piane primorum quinque Carthusie priorum Chronicon  mentionem facit.

213. Quare, cum eorumdem scriptores antiqui alii, siue Carthusiani iam adducti, siue aliud quodcunque uite institutum professi, qui infra memorabuntur,  pariter non meminerint, e doctoris Parisiensis historia, ut ut etiam admissa ut uera, esse illa expungenda, existimo. uerum unde tandem bina illa adiuncta, que apud antiquos ex dictis nuspiam reperiuntur, Blömenuenna, seu potius, ex quo hic illa deprompsit, Puteanus hausit? Annalium Carthusiensium libri quarti hactenus non uulgati auctor anonymus operis sui num. 85 opportune ad institutum presens sic scribit: »Bertholdus Remboldus typis Lutetie anno 1508 tradidit uitam S. Brunonis, quam illius in diui Pauli epistolas commentariis prefixit. Huius uite auctor anonymus historiam damnati fuse descripsit: Sed primus omnium euulgauit, hominem illum ad uerba ista: »Responde mihi« uoces sue damnationis emisisse.  Quod tamen non plane asserit, sed tantum dubitando addita hac parenthesi, »si qua narratis fides adhibenda sit.« Noster uero Sutor, qui eodem tempore uiuebat, et paulo post suum De Carthusiana uita tractatum edidit, eorumdem uerborum meminit quidem, »sed, inquit, quemadmodum scriptores nonnulli meminerunt, ceteris hoc tacentibus.« Certe omnes, quotquot superius auctores prodidimus, id tacuerunt. Qui uero fuerint, apud quos Sutor huius adiuncti mentionem legerit, non habet. Inter eos tamen censemus fuisse prefatum uite sancti Brunonis auctorem anonymum.« Alterum itaque e binis supra dictis adiunctis primo memoratum inuenitur a duobus seculi sexti decimi scriptoribus, quorum alter cum non asseuerando, sed dubitando  duntaxat loquatur, satis indicat, auctores apud quos hoc adiunctum legisset, magne nec antiquitatis, nec auctoritatis fuisse; alter uero, cum auctores, apud quos illud inuenisset, non nominet, facere non potest, ut hosce supra recensitis, qui eiusdem adiuncti non meminerunt, multo recentiores non fuisse putemus.

214. Iam uero, cum id ita sit, manet, prefatum adiunctum apud scriptores antiquiores, qui ferale doctoris Parisiensis spectaculum uel omnium primi, uel etiam proxime post hosce in litteras misere, non inueniri. Nec est, cur hic opponas Theodoricum, abbatem Trudonopolitanum, qui, quemadmodum nonnulli aiunt, in libro, »De sacra temporum ratione« inscripto, ita memorat: »Abhinc dierum  nostrorum annis septem, Gregorio septimo primam cathedram occupante, cum essem Parisiis studiorum causa, rem uidi prodigiosam ac omni memoria dignam, nec solus miratus sum, Deum laudans. Mortuus est clericus, nomine Raimundus Milleban, tribus diebus alternis eadem officii hora, qua dicebatur lectio, que sic incipit, »Responde mihi,« surrexit e feretro, et uoce horribili clamauit: »Iusto Dei iudicio accusatus sum,« secundo: »Iudicatus,« tertio: »Condemnatus;« quo dicto, cessauit omnis clerus orare, et ab ecclesia protinus cadauer eiectum est, et asinina sepultura donatum;« hoc enim tam luculentum pro prodigiosa doctoris Parisiensis anastasi testimonium, quod hanc, si Theodorici, oculati,  ut uerba recitata innuunt, rei geste testis, uere esset, extra omnem controuersiam poneret, uerosimillime, ne dicam indubie, commentitium est, uti infra ostendam. Quod modo ad assertam a Puteano et Blömenuenna infausti doctoris in sterquilinio sepulturam pertinet, non dubito quidem, quin hanc illi ex auctoribus, etatem suam pregressis, hauserint; uerum posce uel e primos, uel etiam e primis proxime secutis, qui Parisiense doctoris rediuiui spectaculum litteris commendarint, fuisse, nulla omnino ratio suadet, Atque ita ex omnibus iam dictis liquet, e duobus hic iam memoratis prodigiose doctoris anastaseos adiunctis, utcunque habeantur pro falsis, explodi hanc uelut commentum seu fabulam merito a Launoio non potuisse, cum ut  historia quelibet uera pronuntietur aut falsa, adiunctorum duntaxat, quibus a primeuis ac omnium antiquioribus, non autem etiam eorum, quibus a post secutis scriptoribus pro arbitrio fuit uestita, ratio sit habenda.



§ XII. Testimonia scriptorum, seculo decimo sexto anteriorum, qui Carthusiensis ordinis non fuerunt, producuntur.

Inter auctores qui ordinis Carthusiensis non fuere, atque ante seculum sextum decimum Parisiensi doctoris rediuiui prodigio testimonium prebuere, Cesario Eisterbacensi, qui seculo duodecimo senescente et sequentis initio floruit, primum locum concedit Annalium Carthusiensium libri quarti auctor anonymus. uerum cum ea duntaxat testimonia,  que pro prodigiosa doctoris Parisiensis anastasi, secutoque hinc, ut eius biographi aliique scriptores antiquiores uel supra iam laudati uel infra mox laudandi memorie produnt, Sancti nostri in eremum secessu extra omnem controuersiam militant, in medium hic producere sit fixum, reperianturque, qui Cesario de Parisiensi doctoris rediuiui prodigio sermonem non esse uelint, scriptoris huius testimonium, de quo tamen quid censendum sit separato § infra discutiam, hic modo non recensebo, uti nec supra memoratum, quod, etsi Theodorico, abbati Trudonopolitano, a nonnullis tribuatur, supposititium tamen, ut iam innui, commentitiumque uerosimillime esse, infra dicenda aperient. Pretereo hic  etiam, quod ad Annalium Carthusiensium libri 4 auctore anonymo profertur, testimonium, a libri infra memorandi, qui »De quatuor Paradisi fluminibus« inscribitur, auctore suppeditatum. Etenim secundum hoc prodigiosa doctoris Parisiensis anastasis non in Ecclesia aut publice coram innumera populi multitudine, sed priuatim in defuncti edibus coram paucis solisque huius amicis euenit; hic autem ea duntaxat, que horrendum illud prodigium publice factum perhibent, testimonia recenseri presens institutum exigit. En modo, que huc spectant, ex Annalium Carthusiensium libro quarto hactenus non uulgato, sepissimeque iam laudato descripta, una cum obseruationibus, quas iisdem libri illius auctor anonymus admiscuit.

 216. »Exstat etiamnum, iuquit hic, apud Montem-Dei crassum uolumen, optima membrana conscriptum, continens uitas sanctorum, quod secum attulit ad Montem-Dei Ioannes monachus abbatie sancti Arnulphi Metensis, qui circa annum 1324 habitum Carthusiensem induit. Sic inscribitur codex: »uita aurea super Legendas plurimorum sanctorum cum quibusdam additionibus ualde utilibus.« Et ad calcem litteris rubeis hec de tempore scripti codicis leguntur: »Frater Ioannes monachus Sancti Arnulphi Metensis, filius Bertrandi dicti Trancon, cognominatus de Sancta Cruce, fecit fieri et scribi istum librum, et fuit finitus anno Domini 1322 in uigilia sancti uincentii leuite et martyris. Finito libro, sit laus et gloria Christo. Amen.« In hoc  igitur uolumine historia damnati nominis sic describitur cum sequenti titulo, »Hic incipit, qualiter ordo Carthusiensis fuit institutus. Sicut patres nostri narrauerunt nobis, fuit quidam magnus clericus, regens actu Parisiis in theologia, magni nominis atque fame non mediocris, qui ad ultimum uite sue perductus est, cuius amissione, utpote tanti uiri, tanti magistri, cum alii clerici uniuersi presentes non modicum contristati ad eius exsequias, prout moris est Parisiis, conuenerunt; omnibusque, que ad exsequias pertinebant, honorifice et rite paratis, uentum est ad hoc, ut defuncti corpus deberet poni in sepulcro, circumstantibusque clericis, qui defunctus erat, clamauit dicens: »Iusto Dei iudicio accusatus sum.«

 217. »Quod audientes dicti magistri et clerici, et non immerito stupefacti, inito consilio, retulerunt corpus ad ecclesiam, in crastinum reseruantes. Sequentique die exsequiis iterum celebratis, cum uellent ponere corpus in tumulo, iterum clamauit mortuus et ait: »Iusto Dei iudicio iudicatus sum.« Tunc magis ac magis admirati dicti clerici, et conquirentes inter se quid agere deberent, dixerunt quidam, quod iudicium poterat sonare in bono et in malo. Unde fuit commune consilium, ut et usque in sequentem diem, qui defunctus fuerat, intumulatus seruaretur; quod et factum est. Diuulgatoque predictorum rumore, sequenti die conuenit pene uniuersa ciuitas. Et cum ponerent defunctum in sepultura preparata, iterum  clamauit: »Iusto Dei iudicio condemnatus sum.« Dicti autem magistri audito hoc uerbo et tractatu habito diligenti, dixerunt, eum esse damnatum. Erat autem tunc temporis quidam canonicus Remensis, magister in theologia, nomine Bruno, magne sanctitatis et profundi sensus, qui, attente rem auditam considerans, uocauit quosdam de scholaribus suis secreto et ait illis: »Ecce, uidetis, . . . . quid agere debeamus. Si homo tante scientie, tante uite, tante fame, dicit se accusatum, iudicatum, condemnatum, quid nos sperare debemus, miseri peccatores?« Cumque dicerent ei: »Magister, in omnibus parati sumus tuo acquiescere consilio;« ait: »Consulo, ut mundum, et que  sunt mundi, fugiamus, et habitemus in solitudine secundum illud: »Ecce, elongaui fugiens, et mansi in solitudine .« Et incipiamus ordinem nobis penitentie et securitatis.«

218. »Et addidit: »Est nobis quidam sanctus episcopus in partibus Burgundie in ciuitate Gratianopoli, in cuius episcopatu sunt loca deserta, et pene inaccessibilia. Eamus ad eum, et eius consilio omnia faciamus.« uenerunt igitur septem unanimes et unius uoluntatis. Cumque intrarent predictam ciuitatem, accidit, ut sanctus uir dictus episcopus obdormiret in camera sua. uiditque in somnis, et, ecce, septem stelle cadebant ante pedes eius et postea ascendebant per diuersos montes et multa deserta usque ad quemdam locum  horridum ualde, et ab hominibus remotum: steterunt autem ibi. Euigilante autem dicto episcopo, et de uisione septem stellarum cogitante, adest magister Bruno cum sociis suis. Cadentibus autem dictis septem ante pedes uiri sancti, conferebat in corde suo de septem stellis, nam ipsi septem erant. Leuauit autem eos benigne ad osculum. Et, inquisita et diligenter intellecta qua causa uenissent, dixit eis: »Scio locum uestrum, a Deo uobis paratum,« et duxit eos non sine grandi labore ad locum, ubi steterant septem stelle, et ait: »Ecce locus uester.« Ibi igitur, ipso sancto uiro iuuante, ceperunt edificare primam domum ordinis Carthusiensis, que domus Carthusie nuncupatur.«

 219. »Hec ibi, que non discrepant a ceteris, sed notandum, quod sanctus Bruno dicitur secreto socios suos allocutus. uerisimile est etiam, huius codicis auctorem uidisse Chronicon, a nostro anonymo«  »editum circa annum 1220. Ante quinquaginta annos asseruabatur in Carthusia Monsterolensi ms. codex ecclesie Longiprati Ambianensis diecesis, in quo tunc historiam prefatam legit quidam monachus Montis-Dei. In hoc etiam codice plurima metra Gallica una cum epistola seu tractatu De uita solitaria ad fratres de Monte Dei nomine Guillelmi continebantur. Hic autem codex datus fuit Carthusie Monsterolensi circa annum  1330, ut in eo legitur, »Par Messires Roberts Bataille Canene de Longpre en Santers as Chartreux de Monstreuel.« Ex his liquet, hanc historiam sub initium seculi quarti decimi fuisse notissimam, ac proin eius originem antiquissimam fuisse; nec enim uerisimile est, eam eodem tempore tot in locis unanimi consensu fuisse excogitatam.« Hisce obseruatis, Carthusianus anonymus testimoniis iam adductis infraque adhuc adducendis picturas ac tabellas antiquas interserit, que cum ferale doctoris, damnatum se uociferati, spectaculum exhibeant, testimoniorumque loco hinc esse quodammodo queant, uerba etiam, quibus id facit, proxime iam recitatis adiungo.

220. Sic habent: »Innocentius huius nominis uI,  summus pontifex, in refectorio Carthusie uille-Noue, quam fundauit anno 1356, iussit depingi ortum et progressum ordinis Carthusiensis, incipiendo a sancti Brunonis et sociorum eius conuersione, ibique etiamnum inter alias tabellas una cernitur, exprimens illud expauescendum damnati hominis spectaculum. Etsi picturas et colores in hac historia contempserit et irriserit Launoius, non possumus prefatis tabellis non attexere precatorium librum, quo usus est Ioannes, dux Bituricensis, Ioannis regis Francie filius, natus anno 1340, et mortuus anno 1416. Hunc librum modo in Carthusia constituti pre manibus habemus, politis uenustisque litteris. deauratis intersertis characteribus, exaratum, ac pluribus exquisito oleari subactus opere depictis  imaginibus sparsim ornatum, inter quas octo uisuntur, totam conuersionis sancti Brunonis historiam exprimentes, ex quibus tres elegantissime triplicem damnati hominis anastasim representant cum subscriptione triplicis uocis, accusationis scilicet, iudicationis et damnationis. Quidam, qui librum non uidit, ut eius picture testimonium antiquius luculentiusque redderet, scripsit, prefatum ducem non fuisse auctorem depingendi has imagines, quas ideo diu ante pictas credidit. Sed ingenue fatemur, eas non fuisse antiquiores etate eiusdem principis, ut ex primo huiusce libri folio apparet, ubi sic scriptum legimus: »Ces heures fit fair tres-excellent et puissant prince Iehan, fils de roy de France, duc de Berry et d'Auuergne, conte de Poitou, d'Estampes, de Bouloingne et d'Auuergne,« id  est, »He hore precatorie compacte sunt iussu excellentissimi ac potentissimi principis Ioannis, filii regis Francie, ducis Biturigum et Aruernie, ac comitis Pictonum, Stamparum, Bolonie et Aruernie.« Deinde nomen scriptoris siue pictoris subscribitur sic, »Flamel.« Cuius opus omnes, qui uident, mirantur, adeo ut locum mereatur habere inter egregios huius temporis pictores.«

221. Redit modo ad scriptorum, qui ordinis sui non sunt, testimonia Carthusianus anonymus, itaque hec recensere pergit: »Ranulphus Lygden, monachus in Occidentali Anglorum parte oriundus, qui uiuebat anno 1363, inter plura, que scripsit, Polychronicon edidit, libros septem complectens,  in quorum ultimo, capite 4 de sancto Brunone et causa conuersionis eius sic loquitur: Bruno, Colonia Agrippina oriundus, litterarum gratia Lutetiam, studiorum nomine tunc celeberrimam, se contulit. Ibi canonicus factus inter professores locum tenuit. Preceptoris autem sui, cui defuncto iam exsequie parabantur, uoce, quia, capite e feretro exerto, se damnatum querebatur, motus, in eremum quamdam, sex aliis eum comitantibus, egressus, uitam egit duram. A loco quem incolebant, Carthusianorum ordini nomen inditum est, post annum sextum per Urbanum discipulum suum, qui iam Romane preerat Ecclesie, reuocatus suam ei in Ecclesie negotiis prestitit aliquandiu operam. uerum sacre curie  laborum pertesus, ad locum pristinum, reiecto simul Risensi [Rhegiensi] archiepiscopatu, quem accipere iubebatur, rediit.« Errat hic auctor, cum dicit, sanctum Brunonem canonicum Lutetie factum et post prestitam Urbano pape operam ad locum pristinum, quo uidetur intelligere Carthusiam, rediisse. Sed huiusmodi lapsus leues sunt, nec possunt ei fidem detrahere circa ea, que de damnati historia narrat. Hec uero satis conueniunt cum narratione codicis Metensis, in quo  infelix ille homo dicitur magister siue preceptor trium illorum, qui circa illius cadauer in orationibus pernoctauerant. Huius auctoris uerba non carpsit Launoius, quia non nouit eum. Hec  autem habuimus ante XX annos a Carthusia uille-Franche nostre prouincie Aquitanie. Utrum uero ex manuscripto codice, aut ex impresso auctoris tractatu, excerpta fuerint, fatemur, nos ignorare.«

222. »Per id temporis  uiuebat Ioan. Iperius, Benedictinus abbatie S. Bertini Audomaropolitane diecesis, qui in Chronico eiusdem monasterii agens de fundatione ordinis Carthusiensis, nostre historie meminit. Huius Chronici  nondum  typis excusi ipsissima uerba, prout a R. Patre Mabillonio nobis officiose transmissa sunt, hic subiicimus. »In studio Parisiensi quidam doctor in theologia ualde solemnis obiit, ad cuius exsequias multitudo magistrorum et scholarium conuenit.  Et dum corpus defuncti in sepulchro poni deberet, clamauit dicens: »Iusto Dei iudicio accusatus sum.« Stupentes magistri illud ad ecclesiam retulerunt. In crastino missa cum exsequiis iterum celebratis, dum tumulari deberet, iterum clamauit: »Iusto Dei iudicio iudicatus sum.« Altero uero crastino, missis et exsequiis celebratis, dum in sepulchro poneretur, iterum clamauit: »Iusto Dei iudicio condemnatus sum.« Sic credentes, eum uere esse damnatum recesserunt. Erat inter ceteros quidam doctor solemnis, nomine Bruno, canonicus Remensis. Hoc euentu pauefactus quibusdam de scholaribus suis ait: »Quid faciemus, cum homo tante scientie dicat, se accusatum, iudicatum atque  damnatum?« Quibus suo consilio stare spondentibus ait: »Mundum fugientes in solitudine incipiamus ordinem penitentie.« In hoc proposito, magister Bruno cum sex sociis concordis uenit ad Gratianopolim ciuitatem inter montana Bourgondie.«

223. »In illa die uir sanctus illius ciuitatis episcopus uidit in somnis septem stellas cadentes ante pedes eius dehinc ascendentes et [an ad?] deserta usque, ad quemdam locum horrendum, ab hominibus remotum, et ibi steterunt. Statim eodem mane adest magister Bruno cum sociis, cadentes ante pedes episcopi. Conferens uero episcopus in corde suo de septem stellis, nam et ipsi septem erant, benigne leuauit eos ad osculum, et scita  causa, pro qua uenerant, duxit eos ad locum ubi steterant septem stelle, dicens: »Ecce locus uobis a Deo paratus.« Ibidem igitur, sancto episcopo iuuante, ceperunt edificare primam domum ordinis, que Carthusia nuncupatur.« Hec ille, uisionem sancti Hugonis paulo secus referens, quam legitur in eius uita, a nostro Guigone edita. Nec hunc auctorem nouit Launoius. Obiit Iperius anno 1383. Sequitur Ioannis Gersonis, celeberrimi illustrissime Parisiensis academie cancellarii, auctoritas; quem Launoius putat primum de doctoris anastasi scripsisse. uerum cum ex supra dictis constet, eum  annis iam ducentis et amplius ante Gersonis obitum,« qui anno 1429 contigit, »litteris fuisse mandatam, ruunt Launoii argumenta, quibus tanti uiri testimonium dispungere nisus est.«

224. »Sed de eo iterum infra. Gersonis fere equalis fuit S. Antoninus, qui fuse hanc historiam describit. Hunc Sanctum Launoius asserit rem a Gersone traditam multis e suo marte auxisse. At contrarium patet ex uerbis anonymi Carthusiensis, qui scribebat  circa annum  1220, superius citatis; a quo Antoninus uidetur suam desumpsisse narrationem,  mutatis tantum stylo et aliquibus uerbis, ut sunt ECCLESIA pro AULA, SEPULCRUM pro ECCLESIA, et aliis paucis similibus. Quod quidem ante eum fecerat alter anonymus, qui Chronicon Carthusie collegit circa annum 1360, ut suo loco iam annotauimus. Nihilque prorsns addidit S. Antoninus preter sepulturam asininam. Oratio quoque S. Brunonis ad socios, quam Launoius carpit quasi a S. Antonino confictam, reperitur apud nostrum Bosonem,« aut certe  apud tractatus De origine et ueritate perfecte religionis auctorem, »qui eam ex eodem anonymo mutuatus fuerat, ut etiam probare est ex codice Thuaneo, in quo tota describitur, prout in uetustioribus codicibus legebatur. Nec propterea cum Antonino carpendus uenit ille uetus auctor,  qui iuxta morem multorum historicorum sanctum Brunonem descripsit suos alloquentem socios et ad mundi contemptum adhortantem, non equidem ipsismet beati uiri uerbis, sed similibus, ut ipse profiteretur, sic scribens: »Erat ibi magister Bruno, qui supradictis uocibus salubriter territus atque compunctus, allocutus est quosdam socios suos, ibidem presentes, iis uel similibus uerbis,« etc.

»225. Post testimonium sancti Antonini  addit, se preterire consulto Dionysium Carthusianum, Ioannem Nauclerum, Hartmannum Schedelem, Polydorum uergilium, Sixtum Senensem, Gabrielem Prateolum et recentiores alios, quos asserit »nichil ferme mutasse in narratione Antonini, licet aliquid in locutione mutarint.« Id quidem uerum est de  Nauclero, Schedele et Prateolo, sed non de aliis. Nam Dionysius noster mentionem tantum facit de tribus diebus, quibus uoces illas terribiles damnatus protulit, sed nichil habet de ecclesia, de sepultura asinina et de oratione sancti Brunonis ad socios, sicut nec Polydorus uergilius, et Sixtus Senensis, qui paucis uerbis dicunt, sanctum Brunonem cum audisset, quemdam suum amicum post mortem clamantem: »Iusto Dei iudicio damnatus sum,« hinc territum cum quibusdam sociis in locum desertum secessisse; in quibus certe tota rei continetur substantia, quam uerissimam asserimus.« Subdit modo, qui hec scribit Carthusianus anonymus, sepissime laudatus, num 213 huc transcripta uerba, quibus in  »S. Brunonis« uite, quam Bertholdus Remboldus anno 1508 Lutetie typis uulgauit, auctorem anonymum quedam obseruat, ac deinde nonnulla etiam in rem suam disserit de Theodorici abbatis Trudonopolitani, supra iam laudati, testimonio; quod tamen genuinumne, an supposititium sit, sese dubitare, satis innuit; et merito sane, uti ex iis, que § sequenti in medium adducam, manifestum euadet.



§ XIII. An scriptoribus, qui pro doctoris Parisiensis anastasi, huiusque adiunctis testati sunt, merito accenseri queat Teodoricus, abbas Trudonopolitanus.

Carthusianus anonymus, qui Annalium Ordinis sui librum quartum hactenus non uulgatum contexuit, scriptores antiquiores, qui etsi Carthusiani  non fuerint, testimonium tamen pro doctoris Parisiensis anastasi precipuisque hanc comitatis adiunctis prebuere, in medium adducturus, operis sui num. 73 ita prefatur: »Expositis superius testimoniis ab auctoribus Carthusiensis professionis desumptis, ad testimonia transimus auctorum extraneorum, siue qui de Carthusiensi ordine non sunt. Inter quos referre possemus Theodericum abbatem sancti Trudonis ordinis sancti Benedicti, diecesis Leodiensis, et ab eo seriem hanc inchoare, quia uixit circa annum 1100, et fuit ceuus sancti Brunonis; sed eum nichilominus pretermittimus, quia opera eius non uidimus, licet a uiris fide dignis uerba eius sciamus relata, quibus hanc« infausti Parisiensis doctoris »historiam narrauit. De eo tamen inferius,  data occasione, fusius agemus.« Hec ille; qui, quod in fine hic promittit, recitatis scriptorum nonnullorum extraneorum testimoniis, re ipsa etiam exsequitur, Operis sui num. 86 sic scribens: »Est et alius, qui primus dicitur horum uerborum,« Lectionis scilicet quarte, ad que infelix doctor primo se accusatum, secundo iudicatum ac tertio tandem damnatum, responderit, initium in recitando de defunctis officio constituentium, »auctor et scriptor oculatus, nempe Theodoricus abbas sancti Trudonis qui uiuebat circa annum 1100, uel ille, qualiscunque sit, auctor libri »De sacra ratione temporum,« in quo prodigium Parisiense . . . describi asserunt.« uerba num. 214 iam transcripta ideoque hic iterum  non transcribenda, quibus hic in opere illo fieri asseritur, Carthusianus anonymus modo recitat, ac deinde ita prosequitur: »Si constaret de auctoritate huius narrationis, nichil clarius aut certius proferri posset ad astruendam huius historie ueritatem.

227. »Primus qui Theodoricum in testem adduxit, fuit Ioannes Galaudus sacerdos Tolosanus et doctor theologus qui pio, in ordinem Charthusiensem ductus affectu, Chronicon illius anno 1615 composuit. Quod cum typis morte preuentus dare non potuisset, Carthusie Parisiensi reliquit atque donauit. In eo opere, ubi de doctoris anastasi disserit, ad eam probandam duorum auctorum testimoniis usus est, uidelicet Cesarii Eisterbacensis, et Theodorici abbatis Sancti Trudonis in diecesi Leodiensi, quorum  ipsa uerba, prout a nobis superius excripta sunt, ipse retulit, dicens de Theoderico, quod hec uerba habeat »in suo pereleganti uolumine De sancta temporum ratione;« unde patet, Carthusianos hanc historiam non »nouo cumulasse mendacio,« ut exprobrat Launoius in conclusione capitis quinti, quando ad eam confirmandam Bartholdo Nihusio Theodorici auctoritatem sub bona fide Galaudi, uiri honesti et docti exhibuerunt. Scimus tamen nec a Trithemio, nec a Posseuino inter libros, a dicto abbate conscriptos, nominatim recenseri Chronicon at librum sub titulo »De sacra temporum ratione,« quem ei Galaudus ascripsit, nisi forsan contineatur sub hac generali Trithemii conclusione, »Multa alia scripsit, que ad me non peruenerunt.« Ut ut sit,  fides maneat apud Galaudum, huius textus primum exscriptorem, donec quid certius reueletur.« Hactenus Carthusianus anonymus sepissime laudatus, merito sane existimans, nichil ad fidem indubitatam prodigiose doctoris Parisiensis anastasi conciliandam magis aptum accommodatumque, quam num. 214 huc transcriptum, si modo de huius sinceritate constaret, Theodorici abbatis Trudonopolitani testimonium, posse afferri.

228. Ast supposititium illud esse, uero simillimum idcirco apparet, quod, que a ueritate aliena sunt, Theodoricoque proinde, auctori synchrono iuxta ac testi oculato, non congruentia, uerosimillime complectatur. Res ex iam nunc dicendis patescet. Lectionem, que ab hisce uocibus, »Responde  mihi,« inciperet, desumptaque proinde ex libro Iob esset, in Parisiensi defunctorum officio Sancti nostri etate fuisse, apertissime utique  indicat; uerum Ioannes Abrincensis episcopus in libro quem De officiis ecclesiasticis »S. Brunonis etate conscripsit, hec sequentia, Launoio, cui hac in re fidem a nemine negatam inuenio, in sua De uera causa secessus »S. Brunonis« in eremum dissertatione cap. 3 testante, memorie prodit: »In crastino omnium Sanctorum fiat festiua celebratio omnium mortuorum, in qua non dicatur hymnus aut inuitatorium. Bini clerici cantent unumquodque responsolium, duo regant chorum, duo cappati Gradale, quatuor cantent Tractum Matutine, et Hore diei nullo modo pretermittantur, sed has ferialiter  dictas Agenda mortuorum festiua sequatur. Prima dicta, tres psalmi, scilicet Ad Dominum, cum tribularer, Leuaui, Letatus sum, in tono dicantur, et, uersu dicto, Kyrie eleison cantetur. Oratione Dominica finita, cum primo tantum cap. Requiem eternam, oratio sequatur. Eodem modo in ceteris, Horis exceptis et Matutinis. In Tertia Ad te leuaui, Nisi quia Dominus, Qui confidunt. uersiculus erit, A porta inferi. In sexta, In conuertendo, Nisi Dominus edificauerit, Beati omnes. uers. Non intres in iudicium. In Nona, Sepe expugnauerunt, De profundis, Domine non est. uersiculus, In memoria eterna. In Completorio, Deus misereatur, Deus in  adiutorium, Domine exaudi orationem meam auribus. uersiculus: Requiem eternam.«

229. Quibus in uerbis nulla plane, quod bene notandum, Lectionum, qui tunc in defunctorum officio fuerint recitande, mentio occurrit. Ad hec  de Dagoberti regis anniuersario, quod Adam San-dionysianus abbas, Sugerii successor, paulo post Brunonis obitum prescripsit, ad ueteris Martyrologii calcem hec uerba reperiuntur: »Hec eadem  et in Matutinis constituimus; quatuor  in cappis Inuitatorium decantent, habitis primi et secundi Nocturni de Euangelio Lectionibus, ultima de uita ipsius et decessu sequantur.« Lectiones ergo, que in hoc de defunctis Officio recitate fuerunt, non ex  libro Iob, sed ex Euangelio erant deprompte; quare, cum preterea, Parisiis in defunctorum Officio Sancti nostri etate lectiones fuisse recitatas, nullo plane argumento, aliunde accepto, queat probari, id sane uel tunc non factum, uel eas aliunde quam e libro Iob fuisse acceptas, ex Ioannis Abrincensis episcopi uerbis, iisque, que ad Martyrologii ueteris, a Launolo laudati, calcem reperiuntur, uerosimilius apparet. Iam uero cum id ita sit, testimonium de prodigiosa doctoris Parisiensis anastasi supra huc transcriptum, quod Theodorici, abbatis Trudonopolitani, nomine circumfertur, a uero uerosimilius deuiat, dum lectionem, que ab hisce uocibus, »Responde mihi,« inciperet, desumptaque proinde elibro Iob esset, in Parisiensi defunctorum Officio Sancti  nostri etate fuisse, indicat.

230. Atque hoc primum est, in quo a ueritate uerosimiliter deflectit attributum Theodorico, abbati Trudonopolitano, testimonium. Aliud, in quo id eodem neuo uerosimiliter etiam laborat, nunc habe. Theodoricum tunc, cum ferale doctoris rediuiui spectaculum Parisiis accidit, studiorum causa ibidem fuisse uersatum, diserte tradit. uerum preterquam quod, Theodoricum litteris umquam operam Parisiis dedisse, nullo prorsus queat antiquo probateque fidei monumento utcunque probari, a uero id alienum, e conscripto, quod apud Dacherium tom. uII. Spicilegii exstat, per Radulphum, proximum a Theodorico, de quo hic sermo, abbatie Trudonopolitane abbatem, Chronico Trudonopolitano  apparet. Theodoricus enim, uti hoc pag. 396 et binis seqq. docet, ad abbatie Trudonopolitane regimen, in qua ab ineunte etate educatus fuerat, monachumque deinde induerat, e Gandensi S. Petri monasterio, quo, illa miserum in modum turbis agitata, concesserat, ab Olberto Leodiensi episcopo, monachisque Trudonopolitanis, fratribus suis, anno 1099, seu potius, ut idem Trudonopolitanum Chronicon apud nos ms. habet, anno 1098 fuit euocatus, tuncque, cum id factum est, uir erat liberalibus artibus apprime imbutus, styli siue ligati siue soluti peritia nulli sui temporis secundus atque ad mediam etatem, ut loquitur idem Chronicon, iam prouectus.  Iam uero, cum id ita sit, Theodoricus tunc, seu dicto anno 1098 aut, si mauis, 1099, quorum altero abbatiam Trudonopolitanam regendam accepit, quadraginta ut minimum annorum exstiterit, ac proin, cum monachum uiginti annis nondum natus in eadem Trudonopolitana abbatia, in qua, ut dictum, a pueris educatus fuerat, uerosimillime induerit, consectarium fit, ut id uerosimillime fecerit ante annum 1082, quo, ut laudatum Trudonopolitanum Chronicon apud Dacherium pag. 369 fidem facit, Adelardus II, Trudonopolitanus abbas, e uiuis excessit.

231. Atque id quidem longe adhuc uerosimilius euadit ex eo, quod, Lanzone et Luipone post Adelardi obitum de abbatie prefectura, quod anno 1085   primum incepit, contendentibus, ad Gandense S. Petri monasterium, ut idem Chronicon pag. 396 iterum docet, sese Trudonopolitanus iam monachus receperit, nulloque modo uerosimile appareat, eum sub Lanzone, qui, agentibus Henrico Leodiensi et Herimanno Metensi episcopis, in Adelardi II defuncti locum, monachis omnino inuitis, fuerat suffectus, monachicum habitum primum suscepisse. Iam uero, cum Theodoricus, uti sane ex iam dictis uerosimillimum apparet, sub Adelardo II Trudonopoli monachum induerit, hocque Trudonopolitanam abbatiam abbatis munere gubernante, maxime in ea, ut Historie litterarie Francie scriptores ex laudato Chronico Trudonopolitano tom. uII, pag. 30 recte  docent, litterarum studium floruerit, Theodoricum iam monachum Parisios tunc, ut ibidem litteris operam daret, e Trudonopolitano monasterio, in quo educatus litterisque adhuc puer fuerat eruditus, concessisse, seu ab abbate suo missum fuisse, neutiquam uerosimile apparet, maxime cum prefatum Trudonense Chronicon nullius plane Trudonopolitani monachi, qui, Adelardo abbate, litterarum addiscendarum causa Parisios concesserit, mentionem faciat, nec, ut eum in finem abbatie Trudonopolitane alumni, utpote quibus domi a necessariis ad litteras discendas subsidiis abunde esset prospectum, Parisios sese conferrent, esset necessum. Atque ita quidem ex modo dictis habemus, Theodoricum,  Adelardo II monasterii Trudonopolitani abbate, ante annum 1082, quo hic  uiuere desiit, Parisiis litterarum addiscendarum causa uersatum uerosimillime non esse. uerum anne eo post Adelardi obitum uel ipso dicto anno 1082, quo circiter prodigiosa doctoris Parisiensis anastasis euenisse narratur, uel sequenti sese eamdem ob causam non contulit?

232. Erit sane fortassis non nemo, qui id e Trudonopolitano Chronico iam sepius laudato suspicetur; Herimannus enim, uti hoc lib. II et III memorie prodit, Metensis et Henricus Leodiensis episcopi abbatie Trudonopolitane, reiecto, quem huius alumni abbatem e gremio suo elegerant, Gerardo,  Lanzonem, Sancti uincentii Metis abbatem, post Adelardi obitum anno, ut apparet, 1083 prefecerunt, hincque omnes fere Trudonopolitani monachi maxime irati, cum sese preterea in exsilium pellendos intelligerent, monasterium suum, aliis alio concedentibus, fuga dilapsi reliquerunt; unde, Theodoricum Parisios tunc petiisse, suspicio potest oriri. uerum, quo hanc tollas, ipsummet etiam Chronicon Trudonopolitanum iis ipsis locis, quibus iam dicta narrantur, suppeditat. Ut res manifesta euadat, ipsa Chronici uerba, que libro eius II et III iam citt. huc spectantia occurrunt, transcribo. Libri II itaque hec sunt: »Episcopi  nec iuste petitioni nostrorum acquiescentes, nec Deum in se nostros persequi pro  peccatis tam suis, quam nostris intelligentes, spreta nostrorum digna electione et que reprobari non poterat aliqua regulari obiectione, sicut iam dudum deliberauerant . . . stupentibus oculis monachorum, introduxerunt in monasterium nostrum Lanzonem quemdam de cenobio sancti uincentii Metis abbatem . . . . Die uero capituli conuenerunt in chorum ad uesperas omnes confratres nostri, uestientes chorum formosis uiris magnarum personarum et eruditis apprime in omnibus Officiis ecclesiasticarum institutionum

233. »Felix quidem ecclesia tot et talibus et tantis uiris, si non iratum habuisset Deum Patrem, si pro peccatis suis uel iram eius sciuisset portare in humilitate cordis et contritione carnis. Sed quid moror?  Eamdem nocte intelligentes ab amicis, quod sequenti die uiolenter et contumeliose contruderentur in exsilium, si in claustro essent uniti, pauore dissoluti  fuga sibi consuluerunt. Unus tantum eorum Luipo nomine, exsilio sibi magis, quam fuga, electo, transmissus est Leodium sub Berengario abbate apud sanctum Laurentium; paucissimi uero cum abbate Lanzone remanserunt, Gerardus scilicet prepositus, ille nostrorum electus, nec non et Blingerus, Herimannus quoque senior cum alio Herimanno nepote suo, atque Eugo paulo post missus est Metis in exsilium, ceterorum plurimis per Flandriam et Angliam, Daciam et Saxoniam  regnum quoque Theutonicorum dispersis. Pars minima, habitu sibi retento, per diuersa cenobia hospitabantur, pars maxima, nichil sibi de monacho retento, presbyterorum more per diuersas parochias uagando ferebantur. Sed et Leodii et Colonie post ire Dei super locum nostrum penitentiam et redditam nostris miserationis sue gratiam uidimus nonnullos eorum inter clericos sub clericorum habitu consenuisse in ordine canonicorum Leodii in monasterio Sancte Crucis, nec non Sancti Iohannis Colonie in monasterio Sancti Georgii; libri tertii uero ista: Anno igitur Dominice Incarnationis millesimo octogesimo secundo obiit abbas Adelardus II, octauo Idus Decembris; tertio uero Idus Aug. capitulum actum est super confratres nostros a duobus episcopis,  Herimanno scilicet Metensi et Henrico Leodiensi, qua nocte dispersi sunt omnes confratres nostri preter paucos, quos superius nominauimus.«

234. Etsi ergo, uti ex his uerbis liquet, post obitum Adelardi II abbatis sui omnes fere Trudonopolitani monachi e monasterio suo fuga dilapsi alio secesserint, hosque inter Theodoricus, utpote paucis, qui apud Lanzonem abbatem Trudonopoli manserunt, a Radulpho hic non annumeratus, uerosimillime exstiterit, Parisios tamen illum tunc non concessisse, ex iisdem iam recitatis uerbis concludendum apparet, utpote quibus inter regiones diuersas, ad quas tunc profugi Trudonopolitani monachi sese contulere, non Gallia, in qua Parisiensis  ciuitas sita est, sed Flandria duntaxat, Anglia, Dacia, Saxonia et Alemannia recenseantur. At uero, inquiet non nemo, quo ergo Theodoricus, cum plurimis aliis e Trudonopolitano suo monasterio post Lanzonem in id inductum profugus, sese recepit? Trudonopoli haud procul substitisse illum existimo. Etenim e Trudonopolitanis illis monachis, quibuscum Theodoricus Trudonopoli tunc discessit, exstitere nonnulli, qui non ita dudum post, assentiente Lanzone, ad monasterium suum rediere. Ita iterum colligitur e Trudonopolitano Chronico, quod apud Dacherium tom. Spicilegii cit. pag. 370 de Luipone, Trudonopolitano monacho, exsilium, in quod, Lanzone iam Trudonopolitano abbate, pulsus fuerat, adhuc patiente, sic habet: »Qui  cum  per omnes, quos utiles sibi fore existimabat, per ipsum quoque imperatorem apud abbatem Lanzonem omni humilitate ageret, ut receptus in claustro suo, quo nutritus fuerat, ordine, quo et alii, uenire posset, nullo modo impetrare ualuit.« Quibus uerbis aliisque sequentibus innuitur, eo tempore seu, uti ex eiusdem Chronici loco proxime cit. apparet, anno 1085, quo Luipo, ut ad Trudonopolitanum suum monasterium redire sibi fas esset, impetrare fuit conatus, alios nonnullos ad id Trudonopolitanos monachos, qui inde, non quidem in exsilium pulsi, sed fuga dilapsi discesserant, fuisse iam reuersos; hi autem utpote ad monasterium, quod deseruerant, haud ita dudum post, uti etiam e Chronici Trudonopolitani  loco proxime laudato apparet, reuersi, regiones procul dissitas, cum fuga inde sese subduxere, adiisse non uidentur, ac proin nec Theodoricus, utpote qui ex iis unus exstiterit, uti pronum est eruere ex eo, quod, Lanzone postea et Luipone mox memorato de abbatia Trudonopolitana contendentibus, Gandauum inde ad S. Petri monasterium sese receperit, quemadmodum iterum apud Dacherium tom. Spicilegii cit. pag. 369 et seq. Chronicon Trudonopolitanum docet.

235. uerba, quibus id ibidem facit, aliaque nonnulla, hisce eodem loco adiuncta, quod pleraque, de Theodorico ad presens institutum iam dicta, hausta ex iis sint, huc transcribo. Sic habent: »Querebatur ergo  diligentissime, si quis superesset de filiis nostre ecclesie, cui idonee committi posset cura subueniendi matri sue. Aiunt fratres nostri, nec non clerici et laici, qui eum cognouerant, qui Gande in monasterio sancti Petri moraretur unus de nostris fratribus, nomine Theodoricus, qui a loco nostro recesserat sub contentione abbatum Lanzonis et Luiponis. Hic si posset extrahi inde, idoneus illis uidetur ad regendam abbatiam, quoniam Theutonica et Gualicana [Walonica] expeditus, liberalibus artibus egregie eruditus in prosa et uersu nulli esset suo tempore secundus, dulci et altissima sonorus uocalitate, breuis, sed pulchra persona, mediaque  etate, qui etiam fratrum suorum infirmitatibus melius sciret compati, tanquam a puero illis connutritus, et qui uiderat et audierat mala, que passi erant in suis tribulationibus.« Ita laudatum Chronicon. Iam uero, cum Theodoricus, uti ex omnibus iam dictis intelligitur, Parisios sese, cum Adelardus II, Trudonopolitanus abbas, anno 1082 obiisset, non contulerit; breui autem, postquam monasterium suum, inducto in id anno 1083 Lanzone, deseruisset, e uicino loco, quo secesserat, Trudonopolim fuerit reuersus, ibidemque, ut apparet, cum Lanzone ad annum usque 1085, quo, orta hunc inter et Luiponem contentione, Gandauum sese ad S. Petri monasterium recepit, fuerit commoratus, consectarium fit, ut Parisiis anno circiter 1082, utpote ante hunc  studiorum causa ibidem etiam, ut supra docui, non uersatus, uerosimiliter non studuerit.

236. Quod ut euidentius fiat, imo Theodoricum Parisiis nunquam studuisse pateat, omnia eius ab ineunte etate ad illud usque tempus, quo Ganda reuocatus abbatiam Trudonopolitanam gubernandam accepit, gesta hunc in modum compendio et ordine expono. Puer adhuc in monasterio Trudonopolitano pro temporum illorum more fuit educatus ac litteris addiscendis admotus, cumque deinde factus etate grandior monachis ab Adelardo II abbate fuisset ascriptus, litteris animum ad annum usque 1082, quo hic uiuere desiit, in monasterii sui schola, que tunc ex dictis maxime florebat, perrexit excolere.  Adelardo deinde anno 1082 uita functo, monasteriique regimini Lanzone, inuitis monachis, admoto, cum plurimis ex his Trudonopoli excessit, cumque deinde e loco haud procul, ut apparet, hinc dissito, quo sese receperat, ad monasterium, assentiente Lanzone abbate, fuisset reuersus, contentioque hunc inter et Luiponem anno 1085 esset exorta, Gandauum, relicto iterum monasterio, concessit, ibique in S. Petri abbatia commoratus est ad annum usque 1099 seu certe 1098, quorum altero hinc Olberti Leodiensis episcopi litteris euocatus monasterium Trudonopolitanum abbatis munere gubernandum accepit. Talia sunt Theodorici ad tempus usque, quo hoc factum est, gesta, que sane, ut Theodoricum Parisiis unquam ac nominatim anno circiter  1082 studuisse credamus, permittere non uidentur. Iam uero, cum id ita sit, testimonium num. 214 huc transcriptum ac Theodorico attributum, quo istud astruitur, supposititium commentitiumque uerosimillime est, quale etiam ob alia, que iam dictis adiungo, apparet.

237. Testimonium illud ante seculi proxime elapsi initium seu ante annum 1615, quo a Galaudo sacerdote laudatum fuisse, Carthusianus anonymus uerbis supra huc transcriptis affirmat, ipsosmet Carthusianos latuisse uidetur, uti etiam damnatum doctorem appellatum fuisse Raymundum Malliban seu Milleban, aut, ut alii uolunt, Raymundum Diocrem. Fas est id colligere uel ex solo Petreo, Carthusie Coloniensis alumno, qui suis in primum  Chronici Carthusiensis, a Dorlando contexti, librum Elucidationibus, anno 1608 excusis, § particulari studiose inquirit, »Cur damnati ac ter infelicis doctoris istius  nomen litterarum monumentis consignatum non sit.« Ne uero hic errasse arbitreris Petreum, Petrus Sutor, Carthusie Parisiensis prior, anno 1537 e uiuis sublatus, cuius opus de uita Carthusiana anno 1609 typis Coloniensibus lucem primum aspexit, lib. huius primo, tract. 1, cap. 3, ita scribit: »Fatemur ingenue nullum doctoris illius  nomen per nos adductum esse, quod nullum sit litterarum monimentis, quod uiderimus, proditum; itaque non fingere nouum, sed incognitum tacere uoluimus.« Nec est cur hic  opponas S. Brunonis uitam ms., a Carthusiano anonymo per uerba num. 209 recitata iam laudatam, que in bibliotheca Basileensi asseruatur, annoque 1486 ac proin diu ante seculum sextum decimum conscriptam, etsi enim in hac, ut in Operum Launoii auctorum ac illustratorum tom. II, part. II, anno 1731 Colonie Allobrogum excusa pag. 376 in inferiori huius margine notatum inuenio, sequentia hec uerba: »Contigit circa annum Domini 1082 Parisiis prodigium horrendum in quodam magistro, cui secundum quosdam nomen erat Raymundus,« scripta inueniantur, Raymundi tamen nomini additum aliud, quo et Diocres, aut etiam Milleban, ut ascriptum Theodorico abbati Trudonopolitano testimonium  prodit, fuerit uocatus, infelicem doctorem Parisiensem habuisse, consectarium inde non est, meritoque proinde illud uel pro supposititio uel pro admodum suspecto potest haberi, nisi forte liber, e quo a Galaudo depromptum dicitur, in lucem proferatur, proque genuino Theodorici fetu habeatur.

238. uerum quo hic loco, cuiusue in bibliothece angulo seruatur? Unde illum, aut, si mauis, illius exemplar, e quo uerba num. 214 recitata excerpserit, Galaudus sibi comparauit? An bibliothecam, personamue, a qua pretiosum huiusmodi monumentum secum fuerit communicatum, in conscripto a se Carthusianorum Chronico uspiam declarat? Omnia hec anonymus, e quo solo fere, que de Galaudo iam dixi, discere licuit, Annalium Carthusiensium  libri quarti hactenus non uulgati auctor in obscuro relinquit. Indicat quidem Galaudum uirum honestum ac doctum fuisse; uerum quis hinc asserat, acuti adeo iudicii hominem exstitisse, ut nec ab impostore decipi, nec opus, quod Theodorico esset suppositum, pro uera huius lucubratione accipere potuerit? Fatendum interim est Bertholdum Nihusium aut, si mauis, Carthusianos, qui ei, quod in datis ad Andream Sausseium, didascalice huius epistole anno 1645 impresse, prefixis litteris laudat, testimonium Theodorici Trudonopolitani abbatis exhibuerant, perperam ob illud, seu citatum seu exhibitum a Launoio in dissertatione de uera causa secessus S. Brunonis in eremum, cap 5, § 3 mendacii insimulari; id enim et a Nihusio citari, et huic  a Carthusianis e Galaudo acceptum exhiberi bona fide potuit. Sed alia modo huc spectantia, que Carthusianus anonymus recitatis num. 227 uerbis non inclusit, discutiamus. Testimonii, quod Theodorico, abbati Trudonopolitano, attribuitur, diuersa diuersis e locis submissa exemplaria penes nos exstant, unum autem hec inter in capite prefert sequentia hec uerba: »Andreas Quercetanus  in Fragmentis Historie lib. Iu citat ms. monasterii S. Theodorici prope Remos, cui titulus est De Ratione temporum, ubi legitur;« quibus premissis testimonium, num. 214 huc transcriptis uerbis conceptum, subiungitur, ac deinde in fine pro clausula additur »Hec ibi.«

239. Cum primum in hoc testimonii, Theodorico  ascripti, exemplar incideram, recitatis, que ei prefixa uidebam, uerbis excitus Historie Francice Scriptorum Andree Quercetani seu Chesnii librum quartum auide arripui, totumque a capite ad calcem sedulo excussi. Sed en! pag. 162, qua sola in toto illo Chesnii libro seu tomo liber ms. monasterii S. Theodorici prope Remos, cui titulus est »De ratione temporum« citatur, fragmentum historicum suppeditatur, in quo, uti id inspicienti patescet, ne apex quidem uel de prodigiosa doctoris Parisiensis anastasi, uel de pulso ex hac in eremum S. Brunone occurrit. Hinc intellexi, uerborum, que proxime recitaui, descriptorem significatum hisce uoluisse, testimonium, Theodorico abbati Trudonopolitano  attributum, non libro seu tomo Iu Chesnii, quem laudat, sed ms. »De temporum ratione« libro, e quo fragmentum historicum in tomum illum Chesnius intulit, esse inscriptum. uerum nec id ueritati consonum existimo, quod res hec, si ita haberet, a pluribus aliis scriptoribus memorata uerosimillime inueniretur, nec tamen memorata ab ullo hactenus a me inueniri potuerit. At uero sunt, uti ex notitiis, quas ad manum habeo, disco, qui in Trudonopolitani diecesis Leodiensis monasterii bibliotheca iactatum Theodorici, id olim abbatis munere moderati, de Sacra temporum ratione librum, in quo hic pro prodigiosa doctoris Parisiensis anastasi testimonium num. 214 recitatum prebeat, asseruari affirmant, addentes etiam, mirum nemini  debere accidere Martenei et Durandi, ordinis S. Benedicti scriptorum, in Itinere suo litterario, ubi de illa ordinis sui abbatia eiusque bibliotheca agunt, de libro illo silentium.

240. Ita pronuntiant, quod bini hi scriptores librorum mss. omnium, qui in Trudonopolitane abbatie bibliotheca seruantur, cognitionem perfectam non habuerint, uti ipsimet declarant, operis cit. tom. quidem primo scribentes, Trudonopolitanam bibliothecam esse satis bonam, librisque mss. sat insignibus instructam; tom. autem secundo tradentes, sese, cum ad abbatiam Trudonopolitanam iterum accessissent, librosque huius mss. denuo scrutari uellent, obtinere id ab abbate non potuisse. Hinc, etsi etiam ms. illum de sacra temporum ratione  librum in Trudonopolitani monasterii bibliotheca latere, egerrime in animum possem inducere, in rem tamen, ne quid, quod ad conuersionis S. Brunonis causam indagandam possit conducere, neglexisse uiderer, sedulo inquirendum duxi, meque ad monasterium Trudonopolitanum, si modo asseruatos in huius bibliotheca libros mss. scrutandi facultatem mihi impertiendam sciuissem, conferre paratus, enixissime, ut hec mihi concederetur, per amicos petii; uerum, uti ea Marteneo et Durando, ita et mihi fuit negata. Prefatum interim librum in Trudonopolitana abbatia non reperiri, aut certe in eo supra huc transcriptum pro prodigiosa doctoris Parisiensis anastasi testimonium non contineri, littere inde scripte suadent; quas inter etiam una  est, ab ipsomet abbate anno 1745 exarata, in qua hic sic scribit: »Recordor me a paucis annis ad petitionem Reuerentissimi domini abbatis sancti Laurentii idem transumptum  uidisse, et diligenter tunc inquisiui, si in authentico inuenire potuissem, sed nusquam reperi in Chronicis Theodorici abbatis, unde apparenter transumptum esse potest.« Iam uero, cum nec liber ille, uti ex litteris, post rem diligentissime examinatam ad me scriptis, disco, in abbatia S. uictoris prope Parisios, in qua tamen illum asseruari notatum etiam inueneram, reperiatur, testimonium Theodorici abbatis, quod illi includi a nonnullis asseritur, pro omnino commentitio ex  omnibus iam dictis uidetur habendum.



§ XIu. Cesarii Eisterbacensis testimonium recensetur, et quid de hoc sit censendum, statuitur.

241. Anonymus Annalium Carthusiensium libri quarti hactenus non uulgati auctor, in medium adducturus Cesarii Eisterbacensis pro prodigiosa doctoris Parisiensis anastasi testimonium, ita prefatur: »Primus . . . inter extraneos, apud quem huius prodigii narrationem legimus, se offert Cesarius Eisterbacensis ordinis Cisterciensis, qui iam florebat anno 1188, id est, quinquaginta circiter annis post mortem primorum Patrum ordinis Carthusiensis cum sancto Brunone institutorum; aut saltem primo ab obitu sancti Brunonis seculo, in quo et uixit uiginti circiter annis;« ac deinde Cesarii uerba, testimonium  illud complectentia, transcribit, prolixeque, quo id Parisiensi prodigio suffragari probet, contra Launoium disserit. uerba eius omnia, ne quid de argumentorum, iis inclusorum, ui detraxisse uidear, huc transcribo, ad calcem etiam nonnulla, que in hec obseruanda duxero, adiecturus. Sic itaque habent: »Hic  in suo opere, quod, in libros duodecim ad formam dialogi digestum, »De illustribus miraculis et historiis memorabilibus, que ante uel circa sua tempora contigerant in Germania, Italia et Gallia,« prenotauit, libro XI, qui De Morientibus, inscriptus est, hoc spectaculum his prorsus uerbis exponit: »Fuit in regno Francie clericus quidam nobilis et diues, que duo sepe homines extollunt, malisque  uitiis subiiciunt; qui cum mortuus esset et in feretro positus, multitudine populi circumsedente, tam ex clericis quam ex laicis, ipse se erexit, cunctis audientibus, in hec uerba prorumpens:« Iustus Iudex iudicauit, iudicatum condemnauit, condemnatum tradidit in manus impiorum. »Quibus dictis, se reclinans iterum non obdormiuit, sed de requie transiuit ad laborem, de deliciis ad miseriam.«

242. »His Cesarius paucissimis uerbis expauescendum damnati hominis spectaculum perfecte representat utrique conformiter narrationi, quam superius tum ex anonymo Carthusiensi, tum ex codice  collegii Metensis descripsimus, ita ut nulla sit quoad rei substantiam inter eosdem auctores discrepantia, imo nec in ipsis  circumstantiis repugnantia; unde neminem fore arbitramur, qui iudicet eamdem non esse narrationem, quantumuis reclamet Launoius. Magni proinde ponderis est hoc testimonium, a perantiquo scriptore datum, summe auctoritatis uiro, pietate et doctrina celeberrimo, quem Coloniensis archiepiscopus Henricus de Molenarck, sub quo uiuebat, solum ex sensatissimis Germanie elegit, qui predecessoris S. Engelberti archiepiscopi et martyris uitam nobili stylo exornaret. Cuius et operum eius merita paucis, sed grauibus succidisque uerbis sic commendat cardinalis Bona: Cesarius Eisterbacensis ordinis Cisterciensis, in Historiis memorabilibus pius, uerax et simplex.« Quem etiam post obitum  miraculis claruisse, scribunt Cistercienses. Cesarii ualidissimam auctoritatem ut eluderet Launoius, historiam sic ab eo relatam conatus est probare esse diuersam ab ea, quam S. Antoninus narrauit. Sed uane desudauit ille conferendo narrationem S. Antonini cum narratione Cesarii, quasi S. Antoninus primus illam euulgasset. Nam reuera id, quod recenset Cesarius, concordat cum chronicis antiquis Ordinis superius citatis, que ducentis et quinquaginta fere annis ante Antoninum, et eodem tempore quo uiuebat Cesarius, digesta sunt.

243. »uerum quia S. Antoninus non multum differt a Chronicis, uideamus nunc, si mutua illa contentio, quam Launoius Antonini inter et Cesarii narrationes uult reperiri, tanta sit, ut una dici merito  debeat diuersa ab altera, ac proinde subruat totius historie ueritas. Sic igitur utramque aggreditur Launoius. Imprimis,« inquit ille, »Cesarius non designat certum tempus, quo suum prodigium euenerit; Antoninus uero designat annum ipsum, quo suum prodigium acciderit.« Sed in hoc uel minimam inter utrumque auctorem discordiam quis lector quantumuis sagax deprehendet? Certe si Cesarius certum tempus a tempore, quod designat Antoninus, diuersum et ab eodem multum remotum designaret, in hoc quidem appareret contentio; sed cum tempus sileat, nichil Antonino contrarium profert, ac proinde utriusque narrationis substantia eadem remanet. Huic preterea et sequentibus Launoii obiectionibus unico possimus responso satisfacere, si  dicamus, quod uerissimum est, Cesarium hanc historiam compendio tantum attigisse. Unde non mirum, si multas tacuerit postea ab Antonino relatas circumstantias. »Deinde, addit Launoius, Cesarius non definit certum in regno Francie locum, Antoninus uero certum in regno Francie locum definit, id est, Lutetiam.« Similis priori obiectio, que simile meretur responsum, nempe nullam ibi reperiri inter utrumque auctorem contrarietatem; que reperiretur, si Cesarius Hispaniam, Italiam uel aliquam aliam regionem siue regnum definiuisset. At dixit ille, quod hoc prodigium in regno Francie acciderit; Antoninus uero, quod Lutetie, que est in regno Francie. Itaque quod Cesarius  omiserat, B. Antoninus suppleuit. Et huic par est cruditissimi Andree Sausseii ad probandum eamdem esse narrationem optima ratiocinatio, quantumuis dure in eam exclamet Launoius, »O miserabile effugium!

244. Cesarius de clerico quodam nobili ac diuite sermonem habet; Antoninus uero quemdam eximium doctorem describit.« Hec uerba, CLERICUS et DOCTOR, aliquid inter se discriminis prima specie uidentur habere, sed que facile conciliantur. uiros enim litteratura et eruditione conspicuos sepe dictos fuisse clericos, uariis docemur exemplis. Apud Ordericum uitalem lib. III: »Clericus cognominatus est, quia peritia litterarum aliarumque artium apprime imbutus est.« In historiam episcoporum  Eystetentium: »Iste Ioannes episcopus magnus clericus in iure canonico fuit.« Ioannes quoque Birellius, prior Carthusie, ab Innocentio uI, qui eum obiisse audierat, »Clericus mundi« appellatus est, ut ad annum 1360 uidebimus, non solum quia erat perfectus monachus , sed maxime quia tam in diuina scientia, quam in humana superiorem habebat neminem. Ergo Cesarius et Antoninus sibi inuicem non aduersantur, cum ille clericum, hic uero eximium doctorem, infelicem hominem dixerunt. Sed instat Launoius ut sequitur. »Cesarius indicat clericum suum nobilitate ac diuitiis in hominem superbum euasisse, Antoninus uero eum significat doctorem, qui magna scientie et  probitatis existimatione floreret.« Hec obiectio non maioris est ponderis, quam precedentes. Nihil enim ex ea concluditur, aut concludi potest ad demonstrandam uel minimam inter has duas narrationes differentiam. Non enim Cesarius, qualis esset ille clericus, an superbus, malisque uitiis subiectus exponit; sed quod esset »nobilis et diues, que duo sepe homines extollunt, malisque uitiis subiiciunt.« Et hec non repugnant communi narrationi, que hominem istum describit »eminentia scientie et probitate uite et maxima fama pollentem,« sed tantum iuxta ea que exterius apparebant. Quam ob rem codicis Metensis auctor putat eum damnatum ob uitium uane glorie.

245. »Ab hac obiectione ad quintam transit Launoius,  quam sic exponit: Cesarius Parisiensem academiam hic ne uerbo quidem attingit; Antoninus uero illam predicat. Et tamen Cesarius ille multis in locis et Parisiensis academie et rerum in Parisiensi academia gestarum meminit.« Deinde multiplices ex Cesario citationes Launoius colligit, in quibus Cesarius fecit mentionem academie Parisiensis. Sed ad quid he citationes? Sicut enim ostendimus non recte concludi narrationem Cesarii aliam esse ab Antonini narratione, eo quod ille non definierit certum in regno Francie locum, quem hic definit; ita nec ullam dissonantiam importare potest silentium Cesarii de academia Parisiensi, quam Antoninus predicat. Sed ad alias Launoii  obiectiones diluendas properemus. »Cesarius aperte significat clericum suum uno eodemque tempore dixisse: Iustus Iudex iudicauit, iudicatum condemnauit, condemnatum tradidit in manus impiorum. Antoninus uero diserte asserit doctorem suum tribus distinctis diebus locutum esse.« Iam uidimus supra, ex citatis auctoribus Carthusiensis ordinis quosdam scripsisse, hanc trinam uocem a damnato prolatam fuisse uno eodemque die, quosdam uero tribus distinctis diebus. Sicque Cesarii uerba concordant cum primis; Antonini uero cum ultimis; nec propterea due censende sunt narrationes diuerse, cum in re conueniant. Preterea non ita aperte, ut uult Launoius, Cesarius significat, clericum suum uno eodemque tempore locutum  esse; non enim distincte exprimit, quod hec uerba simul et semel uel tribus distinctis uicibus, sed summatim tantum, quod hec pronuntiauit: que sunt eadem quoad sensum, que Antoninus doctorem suum pronuntiasse testatur, non quidem iisdem prorsus uerbis, nec eodem modo dicta, sed aliis idem significantibus, ita ut nulla sit in essentia rei contrarietas, nec diuersitas, nisi tantum quod Cesarius, breuitati studens, rem non tam fuse ac late curauit exprimere.

246. »Notandum etiam auctorem codicis Metensis, de quo supra, trinam illam damnati uociferationem iisdem fere uerbis expressisse, quibus et ante eum usus fuerat Cesarius. Porro quot et quante similes differentie in sacris Scripturis occurrunt, etiam  inter sanctos euangelistas, rem eamdem diuerso narrantes modo, quos propterea sibi inuicem contrarios non solum dicere, sed et cogitare crimen esset? Cesarius non scribit, clericum suum has uoces omisisse, dum statutum ab Ecclesia pro mortuis officium celebraretur; Antoninus uero id omnino scribi.« Quis non miretur talem a Launoio, uiro sensato et docto, obiectam diuersitatem? uerum est, nec negare possumus Cesarium manifestam non fecisse mentionem Officii mortuorum. Sed quis inficias iret, eum illud innuisse, quod scripsit, quod defunctus ille »in feretro positus esset, multitudine populi circumsidente tam ex clericis quam ex laicis?« Cesarius neutiquam significat »utrum clericus ecclesiastica sepultura priuatus fuerit,  necne; Antoninus uero aperte significat.« Neque id etiam significarunt citati auctores Carthusienses; ergo et ipsi sunt Antonino contrarii; ergo et eorum narratio diuersa est ab Antonini narratione. Quis hoc cogitaret? »Cesarius non dicit Brunonem Carthusiane religionis auctorem spectaculo, quod narrat, interfuisse; Antoninus uero dicit spectaculo, quod describit, Brunonem Carthusiane religionis auctorem interfuisse.« Sed tacuit Cesarius, quia forsan nesciuit, sanctum Brunonem interfuisse spectaculo; nam duobus tantum annis post illud patratum in Carthusiam secessit. uel, si sciuit Cesarius, noluit tamen dicere, quod a suo proposito alienum esset. Nam propositum eius erat, uaria de  morientibus exempla proponere, non conuersiones, siue ordinum institutiones explicare.

247. »Deinde sancti Brunonis conuersio non facta est in publico, sicut nec constat, utrum illud spectaculum in ecclesia, uel in aula defuncti  coram multis, uel paucis hominibus euenerit. Neque etiam conuersio Brunonis facta est eodem instanti, quo dictum spectaculum, sed intra priuatos parietes, et diu post illud peractum, ut constat ex citatis auctoribus. Unde nec a nemine, qui dicto spectaculo interfuerat, perspici potuit. Antoninus uero id dixit, quia sic scriptum legit et narratum audiuit. Cesarius non affirmat, ex suo spectaculo Brunonem instituende religionis sue occasionem cepisse; Antoninus uero affirmat.«  Hec Launoii obiectio non est diuersa a precedenti; sed in duo diuisit, quod simul et semel dici poterat, ut, quod solidis rationibus non poterat, multis saltem uerbis conaretur obruere. Huic igitur obiectioni factum est satis ex responsione superiori. Quid enim mirum, si Cesarius, qui de Brunone nullam fecerat mentionem, instituendi ordinis Carthusiensis occasionem etiam tacuerit propter easdem rationes, quas superius tetigimus? »Cesarius non tradit prodigium suum Parisiis contigisse; Antoninus uero tradit.« Hec etiam obiectio eadem est ac secunda; quod enim hic dicit Launoius, idem superius secundo loco dixerat, mutatis tantummodo uocabulis et modo loquendi. Imo et utraque obiectio quinte multum similis est. Unde patet Launoii anxium  nimis in exaggerandis huiusmodi differentiis studium. »Postremo Cesarius nichil habet de toto illo lectionis quarte uigiliarum pro mortuis negotio, quod post Antonini tempus ab anonymo uite Brunonis scriptore tractatum est.« Sed nec Antoninus aliquid habet de toto illo lectionis quarte negotio; ergo non differt a Cesario. Nec etiam ueteres Carthusienses, ut huius lectionis quarte et uerborum »Responde mihi« meminerunt. Ergo nec ipsi Cesario sunt contrarii.

248. »Preterea Launoius Cesarii auctoritatem conatur deprimere auctoritate clarissimi ac reuerendissimi uiri Nicolai Ceffetei, Parisiensis theologi, qui in responsione ad mysterium iniquitatis dicit, Cesarii Dialogos fabularum esse plenos. Sed cum  Ceffeteus suam sententiam tantum confirmet Conradi Gesneri, hominis Zuingliani, iudicio, ut ipse fatetur Launoius, cardinali Bone, uiro eque pio ac docto, potius credimus qui Cesarium laudat, tanquam in historiis memorabilibus ueracem. Nec immerito, cum ipse Cesarius se nichil finxisse sanctissime iuret, dicens: Testis mihi est Deus, nec unum quidem capitulum in hoc Dialogo me finxisse.« Ceffetei itaque et Gesneri auctoritatibus preferimus auctoritates illustrissimi Sausseii, et Iacobi Breullii pietate et doctrina insignis, et aliorum qui de Cesario honorificentius iudicauerunt, et presertim eximii sacre theologie doctoris, et ad S. Gereonem Colonie canonici Tilmanni Bredembrachii,  multis et scientie et uirtutum titulis spectabilis; cuius studio et labore in lucem sunt edita multa ueterum scriptorum monumenta; qui etiam recognoscendis expurgandisque Cesarii Dialogorum libris multum laboris posuit, in lucem eos emissurus, ni, cum iam pene ad calcem peruenisset, ad celestia fuisset euocatus. At ne tanti uiri pia studia perirent, effecit inter alios Iacobus Fischerus, sacre theologie doctor, qui, quod ille inceperat, perfecit, et in sua prefatione Gesneri de Cesario calumniam probe refutauit.

249. »Denique Launoius in conclusione capitis tertii sue dissertationis Sausseium uirum eruditum, quasi ridiculum prosequitur, quod in Cesarii narratione substantiam rei ab eius circumstantiis dixerit  esse distinguendam, hancque Sausseii distinctionem contra fas omne insulse Launoius retorquet in Ioannam Papissam. Sed cum profiteamur iniuriam iniuria non propulsare, lectoris iudicio relinquimus, num optitima sit hec disputandi ratio ad asserendam ueritatem et quoscunque auctores, diuersimode rem eamdem describentes, conciliandos. uerum Sausseio imponit Launoius, dicens eum in eo posuisse rei substantiam, quod Cesarius prodigium actum in regno Francie, nec suo tempore actum referat.« Nam minime illud Sausseius dixit. Postquam enim totam Cesarii narrationem retulit, addit: »Hec Cesarius qui substantiam rei, de qua sermo est, patenter comprehendit in descriptione ista.« Sic igitur dicens Sausseius, monet quidem, substantiam rei in  Cesarii descriptione reperiri, sed in quo consistat, non explicat. Deinde statim de circumstantiis subdit: »Qua  etsi non omnes adequate circumstantias eat expressum, cum annum non consignet, nec specialem Gallie locum, quibus ista que refert euenerunt.« Et ee sunt circumstantie, etiam a Launoio notate, quas Sausseius summatim in Cesarii descriptione perstringi asserit, cum paulo post dicit: »Nihilominus totum dicit  cum id actum in regno Francie asserat, nec suo tempore, sed ante, per uerbum FUIT, satis euidenter significet.« Igitur per hec uerba: »Totum dicit,« etc., intelligit Sausseius circumstantias illas, quas paulo ante dixerat a Cesario non esse »adequate expressas,  cum annum non consignet, nec specialem Gallie locum,« etc. Hic est uerus ac sincerus Sausseii uerborum sensus, quorum ordinem Launoius inuertit, ut ea commodius in suam sententiam detorqueret, faciliusque lectori persuaderet, Sausseium substantiam rei in eo posuisse, »Quod Cesarius prodigium actum in regno Francie, nec suo tempore actum referat.«

250. »Sub finem eiusdem conclusionis capitis tertii rursum Launoius Cesarium, siue potius Carthusienses ex Cesario aggreditur, cum ex eodem Cesarii tractatu duo a se deprompta exempla integre describit, ex quibus uult otiosos homines unum conflasse prodigium, quod Carthusianorum initium  tale, quale nunc« excutit, siue excutere nititur, »fingendi causam prebuisse« contendit. Unum est cuiusdam canonici Parisiensis, qui post mortem suam et honorificam sepulturam amico apparens se damnatum nuntiauit, eo quod uera sibi morienti contritio defuisset. Alterum est historia illa, quam Launoius superius probare conatus est diuersam esse ab Antonini narratione. Quis non miretur Launoii astutiam? Duo iungit que magnam habere similitudinis affinitatem asserit, ut subtilius oculos mentemque lectoris perstringat. Sed constanter negamus aliquam inter duo illa exempla intercedere similitudinem preter commune utrique homini damnationis infortunium: aut »otiosos homines« ex his duobus prodigiis, siue etiam ex uno tantum  causam secessus sancti Brunonis finxisse progressione temporis, ut uult Launoius; quandoquidem anonymus ille Carthusiensis [anonymum illum Carthusiensem], qui primus rem scriptis mandauit, ipso Cesarii tempore uixisse, superius probauimus, a quo, non uero a Cesario, alii Carthusienses citati eiusdem historie narrationem mutuati sunt.« Hactenus Annalium Carthusiensium libri quarti auctor laudatus, in quem nunc nonnulla obseruanda.

251. Recte itaque imprimis contra Launoium contendit, e diuersis adiunctis, que narrationem de defuncto, qui sese damnatum, e feretro proclamarit, ab Antonino, seu potius, e quo hic illam hausit, a primorum quinque Carthusie Priorum  Chronici auctore anonymo suppeditatam, afficiunt, atque a narratione, de defuncto, qui pariter sese damnatum e feretro uociferatus sit, a Cesario exhibita, absunt, merito argui non posse, uel narrationem Antonini seu anonymi cum substantia narrationis Cesarii pugnare, uel prodigium, quod huius argumentum est, a prodigio, quod illa ob oculos ponitur, indubie esse diuersum. Quid enim magis obuium, quam facta historica inuenire, a diuersis scriptoribus relata, que, quamuis eadem sint, adiunctis tamen ab uno, que ab alio subticentur, sint ornata? Nec est cur id mirum uideatur, cum non raro fiat, ut rem, quam alter fuse, nullis plane eius, aut certe paucis duntaxat, adiunctis omissis, exposuit, alter compendio tantum referat,  omnibus fere adiunctis nudatam. Imo uero ne quidem ex adiunctis inter se pugnantibus nec ulla ratione in concordiam uocari natis argui semper potest, narrationes, in quibus hec occurrunt, circa res uersari diuersas. Constantinum Magnum imperatorem, ut militari signo, in crucis modum efformato, in exercitu aduersus Maxentium preliaturo uteretur, diuinitus in somnis monitum fuisse, Firmianus Lactantius apud Baluzium lib. II Miscellaneorum, pag. 37 memorie prodit. Idem etiam facit in uita eiusdem Constantini lib. I, cap. 29 Eusebius. uerum in tempore, quo uisio illa Constantino fuerit oblata, binos inter scriptores illos minime conuenit. Eam enim Lactantius cum nocte, commissam die 27 Octobris anni 312 ad pontem  Tiberis pugnam, in qua Maxentius interiit, proxime pregressa, coniungit; Eusebius uero iis, que lib. de uita Constantini cit. capp. 28, 29 et 37 scribit, non obscure indicat, tunc factam, cum Constantinus adhuc in Galliis esset, necdumque Alpes in Maxentium arma moturus, traiecisset, ac proin aliquanto temporis spatio ante dictam noctem. Pugnant ergo Eusebius et Lactantius in adiunctis, et tamen, duas horum scriptorum narrationes circa diuersas Constantino oblatas uisiones uersari, certum non est.

252. Iuliani Apostate in bello interitum referunt scriptores equales aut subequales diuersi; sed quot hunc euentum adiunctis sese inter pugnantibus exornant!  Ad hec, ut etiam ex ipso, quod hic tractamus, argumento exemplum adducam, horrendum doctoris damnati prodigium publice coram ingenti hominum multitudine contigisse, scriptores § XI et seq. recensiti, affirmant; priuatos autem id intra domus defuncti parietes euenisse, Codicis Metensis auctor infra laudandus tradit; at quis propterea prodigium, quod hic narrat, a prodigio, quod illi referunt, dixerit esse diuersum? Etsi itaque, tres a doctore Parisiensi uociferationes, quarum prima hic se accusatum, secunda iudicatum ac tertia damnatum declararit, tribus diebus diuersis fuisse emissas, scriptores proxime laudati etiam memorent, clericumque suum seu doctorem simul et semel ac proin uno eodemque die se iudicatum, condemnatum atque in  »manus impiorum traditum,« Cesarius, ut Launoius uult, tradere uideatur, prodigium tamen, quod hic narrat, a prodigio, quod illi recensent, diuersum non certo est. Neque tamen cum illo certo etiam est unum atque idem. Columbius in sua de Carthusianorum initiis Dissertatione num. 64 sic scribit: »Istud . . .  prodigium nonnulli faciunt idem Parisiensi, de quo nunc agimus; alii uero negant: ego neque idem illi, neque ab eo diuersum asserere nunc uelim. Certe non additur a Cesario compulisse Brunonem et socios ad eremum; id autem unum illud est, quod fecit, ut de Parisiensi nunc agerem. Malim asserere et omnino istius loci res est, aduersarium  non debuisse scribere sequentia in sua de  uera causa secessus S. Brunonis in eremum Dissertatione pag. 145: Cesarius Cisterciensis narrat duo, que Carthusianorum initium tale, quale nunc excutimus, fingendi causam otiosis hominibus prebuerunt.« Cum enim duorum alterum sit illud ipsum, quod modo retuli, hominis in regno Francorum rediuiui, seque Dei iudicio damnatum exclamantis, non uideo, cur otiosi homines ad Parisiense fingendum debuerint adiungere canonici Parisiensis, qui post paucos a morte dies se sine corpore uidendum homini ualde familiari prebuit.

253. »Scilicet canonicus hic nichil habuit commune seu cum rediuiuo Parisiensi, de quo nunc sermo est, seu cum alio, qui, cum parabatur conditorio, redditus  fuit uite in regno Francorum.« Ita ille: et merito quidem prodigium, quod a Cesario narratur, cum prodigio Parisiensi, quod a quinque primorum Carthusie Priorum Chronici auctore ac deinde ab Antonino memorie proditum fuit, unum idemque non certo esse, contendit. Ast an recte simul contra Launoium adiungit, postremum hoc prodigium e prodigio, quod a Cesario refertur, alteroque Parisiensis canonici, qui amico post mortem apparens, damnatum sese nuntiauerit, ab otiosis hominibus conflatum non esse aut confictum? Ita uel idcirco autumo, quod ad illud fingendum, si fortassis reipsa pro fabula seu figmento sit habendum, solum prodigium, a Cesario relatum, suffecisse queat, concurrisseque etiam alterum illud Parisiensis canonici,  nulla ratio suadeat, imo potius contrarium suadeat dissimilitudo quam maxima hoc inter et Parisiense, quo Bruno in eremum pulsus fuerit, prodigium intercedens, que tanta est, ut nichil fere ambo illa prodigia habeant commune, quemadmodum consideranti patebit. Porro etsi, ut iam dixi, uerbisque etiam mox recitatis Columbius innuit, Parisiense, quo sanctus in eremum pulsus fuerit, prodigium cum prodigio, quod Cesarius refert, unum atque idem non certo sit, unum tamen ab altero distinctum non esse, uerosimile idcirco apparet, quod utriusque eadem sit substantia, hominem scilicet, qui uita functus erat iamque in feretro positus, damnationem suam tantisper rediuiuum astantibus denuntiasse. Nec obstat utriusque prodigii adiuncta  inuicem discrepare, cum hec a substantia, que tam uni quam alteri e duobus hisce prodigiis secundum iam dicta est communis, distinguenda sint, uti infra ostendam. Atque hinc iam fit ut ex prodigio, quod Cesarius narrat, aliud illud, quo Sanctus noster in eremum secesserit, utcunque confirmetur.

254. At uero ipsammet Cesarii narrationem in dubium reuocat Launoius, nec sane immerito. Quidquid enim contra afferat uerbis supra recitatis Carthusianus noster anonymus, Cesariusque a sinceritate, qua in scribendo usus est, commendari mereatur, peritiores tamen modo critici omnes consentiunt, credulum nimis eum fuisse, utpote qui in suis duodecim Dialogis non satis accurato criterio ueras historias a falsis secreuerit, et interdum nugas  et fabulas, quas undecunque corrasit, sine ullo prorsus delectu inseruerit. Stiltingus noster tom. I Septembris in uita B. Margarete Louaniensis uirginis et martyris pag. 590, num. 44, opportune ad institutum presens sic scribit: »Quod spectat ad fidem hisce Actis  adhibendam, non eadem forsan omnium erit sententia, nisi diligens fiat distinctio inter uaria ab eodem auctore narrata. Quippe fuit Cesarius uir pius et doctus quidem, sed pro tempore, quo uiuebat, simplex et credulus; atque ex eo fit ut Dialogi ipsius non careant narratiunculis quibusdam, que pro fabulis leguntur hoc tempore; uerum non recte iudicabimus, si idem  plane de omnibus feramus iudicium, quia multa narrauit, que a uerisimilitudine non sunt aliena, queque exacte nosse potuit, quod iis et loco et tempore esset uicinus. Itaque cum suspicio mendacii non cadat in Cesarium, uirum utique pium et sincerum, cumque in rebus tam uicinis, quam eidem erant spectantia ad Margaretam, nullum fere sit errandi periculum, fidem in hisce negare non possumus Cesario, eiusque auctoritas omnibus aliis, qui serius scripserunt, hic uidetur preferenda. Qua de causa elogium beate nostre, quod ipse concinnauit, primo loco edam, uti posteriorum narrationibus preferendam.«

255. Cesarius itaque etiam secundum Stiltingum, qui tamen, uti ex ipsis eius uerbis satis liquet, crisi  minus seuera, licet sane equissima, in scriptorem hunc utitur, fidem indubitatam prodigio, quod uerbis num. 241 huc transcriptis narrat, conciliare non potest, cum id, si reipsa unquam locum habuit, et diu ante Cesarii etatem, et in Gallia, monasterio Eisterbacensi minus uicina, factum esse debeat; hicque scriptor  fidem indubitatam in iis, quibus et tempore et loco uicinus haud fuit, non mereatur. Recte itaque illud a Launoio in dubium reuocatur ob infirmam, cui innititur, Cesarii auctoritatem. Attamen, cum unum atque idem, ut iam docui, uerosimiliter sit cum Parisiensi, quo Bruno in eremum pulsus fuerit, prodigio, hocque ab anonymo, qui seculo tertio decimo floruit, primorum quinque Carthusie Priorum  Chronici auctore litteris sit mandatum, falsitatis equidem, utpote in duobus sic saltem seculi XIII scriptoribus fundatum, minus suspectum uidetur habendum, nisi forte quis uelit, aut a proxime laudato Carthusie Priorum Chronici auctore, aut ab altero, e quo hic sua hauserit, e relato per Cesarium, quod nunquam acciderit, prodigio Parisiense illud aliud, quo Bruno in eremum actus fuerit, acceptum fuisse, adiunctisque pro arbitrio confictis auctum. Atque hoc quidem ut estimaret, propensus etiam fuisse Mabillonius uidetur.

256. Etenim in Annalibus Benedictinis lib. LXuI, num. 64 sic scribit: »Aliam istius secessus  causam post annos minimum ducentos quidam attulere auctores, nimirum Brunonem,  dum Parisiis in scholis uersaretur, prodigio rediuiui canonici, qui se damnatum uociferatus sit, perterritum in eremum secessisse, et adiunctis sibi sociis Carthusiensium Ordinem instituisse. Que narratio, uariis subinde aucta circumstantiis, sancto Antonino, ipsique Gersoni, solide doctrine ac pietatis uiro, probata, non mirum si bona fide a totius sacri ordinis alumnis admissa est et asserta sit, cui Cesarius Eisterbacensis uidetur prelusisse.« Ita ille: an autem Cesarius Parisiensi, quo sanctus fuerit conuersus, prodigio reipsa preluserit, huiusue fingendi occasionem otiosis ingeniis dederit, cuique ex infra dicendis dispiciendum relinquo. Ut interim e Cesario haustum hoc esse, uehementius quis suspicetur,  moueri potest ex eo, quod scriptor hic seculi tertii decimi initio indubie floruerit, anonymus autem primorum quinque Carthusie Priorum Chronici auctor ante annum circiter 1250 suam hanc elucubrationem, in qua Parisiense prodigium refert, uerosimilius non elaborarit, uti ex iis, que § 1 disserui, satis liquet. Quod si porro certum foret, prodigium, quod refert Cesarius, euenisse, idque a prodigio Parisiensi, quo Bruno in eremum pulsus fertur, non esse diuersum, Carthusianorum sane, hinc causam conuersionis sancti patriarche sui repetentium, sat uerosimilis appareret opinio, etsi interim Cesarius, Brunonem prodigio, quod narrat, in eremum actum fuisse, non edicat. Atque hinc est, cur potissimum, non an causa conuersionis sancti  fuerit, sed an ueritati consonet Parisiense prodigium, inquirendum sit; qua de re que tandem mea sit opinio, tunc edicam, cum post iam relatos scriptores antiquos, qui testimoniis suis prodigio suffragantur, recensuero etiam scriptores antiquos, qui silentio suo eidem uidentur officere.



§ Xu. An quid contra anastasim, qua doctor se damnatum publice denuntiarit, ex silentio uel S. Brunonis, uel Guigonis, uel Guiberti de Nouigento possit confici.

257. In rebus historicis argumento negatiuo uim non modicam frequenter inesse, peritiores omnes critici modo admittunt. Unum hic omnium loco attulisse sufficiat Muratorium. Hic Anecdotorum tom. II, cap. 21, sic scribit: »Sed iam quosdam mihi reponentes  audire uideor, hanc argumentandi rationem eneruatam plumbeamque esse, quippe argumento, ut logici appellant, negatiuo nil potest probari. Ita fortasse respondeant, qui ecclesiasticam eruditionem neque a limine salutarunt, totumque cerebrum tricis scholasticis deuouere. Nam quantum roboris argumento negatiuo insit, tum luculentus hac de re tractatus prodit, tum uniuersa eruditorum respublica quotidie experitur. Et quo pacto, amabo, commenta, fabuleque explodi atque exsibilari possent, que in posteriorum temporum historias irrepsere, nisi antiquiorum silentium pluris, quam imperita audaxque recentiorum loquacitas penderetur? Affirmant hi ad arbitrium suum, gestaque a temporibus suis remotissima somniant; illi uero ne uolam quidem, uestigiumque  earum rerum reliquere, relicturi sane, si earum notitiam habuissent. Et nos affirmantium potius imperitia, quam tacentium doctrina duci sinemus?« Hec generatim Muratorius de argumenti negatiui ui, que quanta subinde sit, uti etiam qui et quando locum habere queat, pronum erit ex iam nunc dicendis eruere.

258. Cum plura, eaque etiam notatu dignissima, que litteris consignata non reperiantur, nec forte etiam fuerint, seculis preteritis gesta esse, apud omnes prope in confesso sit, nec merito negari posse uideatur, non continuo est consequens, ut res, que a solis scriptoribus recentioribus memorantur, indubie false sint; certo tamen tunc uel probabiliter  duntaxat false erunt, prout uel, quod raro sane fiet, constiterit, uel probabile aut uerosimile duntaxat fuerit, scriptores antiquos aut unum saltem ex his alterumue, a quibus silentio premuntur, esse huiusmodi, ut eas, si fuissent, scituri, scitasque commemoraturi fuissent. Papebrochius noster ab hisce non multum abludit, in Propyleo mensis Maii rectissime, ut mihi equidem apparet, ad presens institutum sic scribens: »Quamuis in rigore dialectico non sequatur: Non est scriptum uel dictum; ergo non est factum; nec enim minus fuisset a Christo suscitatus Lazarus, licet hoc Ioannes et alii tres euangeliste tacuissent, tacuissent etiam apostolorum discipuli, et his etate proximi omnes; recte tamen sequitur: Hoc uel illud caret congrue  antiquitatis, et auctoritatis testimonio; ergo, factum esse, non est prudenter credibile, sicuti non esset credibilis resuscitatio Lazari in uniuersali omnium silentio, qui rei geste uel interfuissent ipsi, uel ex presentibus accepissent, etc. Tanto autem fit certior et euidentior ex argumento negatiuo demonstratio, quanto notitia facti, de cuius credibilitate controuertitur, ad plures pertingere, et a pluribus scripto consignari debuisset propter insignem sui claritatem.« Hec Papebrochius, docens scilicet, argumento negatiuo, ut ut facta, contra que militat, a uero esse aliena, inuicte non probet, eam tamen uim inesse, qua fiat, ut hec inde uel magis uel minus ad rerum incredibilium classem accedant.

259. Dispiciamus modo, an et quid secundum  iam dicta e scriptorum antiquorum silentio, seu ex argumentis negatiuis, e silentio hoc formatis, possit confici contra Parisiense, quo Bruno in eremum pulsus fuerit, doctoris tantisper rediuiui seque damnatum, publice coram infinita propemodum populi multitudine tunc uociferati prodigium. Launoius in sua de uera causa secessus S. Brunonis in eremum Dissertatione in medium adducit auctores uiginti nouem antiquos, quos, cum prodigii Parisiensis non meminerint, commentitium id esse suo silentio testari contendit. Horum alii sancto equales aut subequales fuerunt, alii uno alteroue circiter seculo post eum floruerunt, omniumque ultimus Ioannes de Sancto uictore anno 1322 scribendi finem fecit. uerum nulla ratione, cur nonnulli ex his prodigium  illud siluerint, mirum accidit, uimque proinde aut nullam, aut sane admodum exiguam formatum ex eorum silentio negatiuum argumentum obtinet. Quare nominatim auctorum illorum, non omnium, sed precipuorum duntaxat ac maxime eorum, qui prodigium, si fuisset, commemoraturi uerosimiliter fuissent, quosque proinde id non fecisse, mirum potest non immerito uideri, silentium lubet discutere, ac quid queque ex hoc adducta a Launoio argumenta negatiua ualeant, ponderare. Initium duco a silentio ipsiusmet S. Brunonis, cui § presenti duos adhuc alios, uidelicet Guigonem, quintum Carthusie priorem, et Guibertum de Nouigento, prodigium pariter silentes, adiungam. Sanctus  itaque in epistola, supra iam pluries laudata infraque hic integra recitanda, quam ad Radulphum uiridem, quo hunc ad emissum monachici habitus suscipiendi uotum implendum excitaret, conscripsit, nullam plane de horrendo doctoris damnati spectaculo, quo uiso, uotum ipse impleuerit atque in eremum sese receperit, mentionem facit, ubi tamen hoc ad commouendum Radulphi ad uoti exsolutionem animum peropportunum fuisset.

260. Hinc Launoius in sua proxime iterum laudata de uera causa secessus S. Brunonis in eremum Dissertatione cap. 1 ita arguit: »Radulphus indiguit acrioribus stimulis, quibus ad sui . . .  uoti exsolutionem concitaretur. Unde fit ut Bruno hac in epistola, sicut uotum reddenti gloriam, ita non reddenti eternam penam Radulpho proponat; ubi certe locus fuit illi spectaculo horribili, si quod Parisiis actum Brunonem ad implendum uotum antea impulisset. Quid enim erat ad configendam Radulphi cunctationem paratius, quam ei et opportune et importune inculcare id spectaculi genus, quo ipsa Brunonis cunctatio, si Epistole didascalice  credimus, deuicta est? Neque hoc telum, quo se impetitum iri preuidit auctor didascalicus, satis idonec declinat, imo transadigendum pectus obiicit,  ubi religionem uoti, quo Bruno et Radulphus tenebantur, cum illi horribili spectaculo, quod Brunonem in eremum egisse docet, componens horribile spectaculum pro fortiori incitamento ducit. Hoc autem fortiori incitamento si opus fuit Brunoni, cur non, queso, Radulpho, qui exsolutionem uoti sic distulit, ut nunquam, quod sciam, impleuerit? At sapientem uirum in epistola, ubi machinas omnes adhibet ad mouendum Radulphum, preteriisse, uel non sepius exaggerasse quesitum supplicium e spectaculo, quod in promptu positum erat, si tamen unquam positum fuit, id uero iustam in Brunone, ut opinor, admirationem haberet. Cum igitur inter momenta rationum, quibus Bruno Radulphum permouet ad reddendum uotum, omisit horribile spectaculum,  quo scriptor didascalicus  se a puero imbutum profitetur, id omisit, quod dicere non potuit. Dicere autem non potuit quod sibi non accidit, quodque longo post se tempore inuectum nonnulli Carthusianorum originem fecerunt.«

261. Hactenus Launoius; audi modo, quid ad hoc eius contra prodigiosam doctoris Parisiensis anastasim argumentum respondeat Cartusianus anonymus, Annalium Ordinis sui libri quarti hactenus non uulgati auctor. »Quorsum . .  huius mentio spectaculi, quod Radulphum non spectabat, quippe qui uotum suum diu  forsan ante emiserat? Cumque illud ex Chronicis Ordinis  dicatur Parisiis accidisse anno 1082, quo quidem tempore clerici Remenses, a Manasse olim expulsi, ad ecclesiam suam iam redierant, fieri potest, quod uel illud, si in aula inter amicos res acta fuit, ut ex iisdem Chronicis colligendum est, ignorauerit Radulphus, uel saltem ei non interfuerit. Sed etsi concederemus eum tunc fuisse presentem, non inde sequeretur Brunonem amico debuisse potius prodigii, quam uoti emissi memoriam refricare. Paratius enim erat ad configendam Radulphi cunctationem ei opportune et importune inculcare uotum, quo tenebatur astrictus, ad quod exsoluendum sub pena peccati mortalis obligabatur, ex cuius defectu damnationem  erat incursurus eternam, quam alias non erat incursurus, etsi non audiret, nec obaudiret, predictum spectaculum. Quam ob rem nichil frequentius ei sanctus Bruno ingerit in sua Epistola, quam obligationem uotum exsoluendi, et penas, quas Deus promissa sibi non facientibus minatur.« Ita ille, proposito a Launoio argumento nichil omnino contra doctoris damnati historiam euinci, idcirco potissimum contendens, quod sanctus in sua ad Radulphum Epistola uoti potius, seu obligationis, huic annexe, quam feralis damnati historie, utpote que minus, quam illa, ad uoti exsolutionem a Radulpho extorquendam esset apta, meminisse debuerit.

262. uerum, etsi id ita sit, certum equidem est  luctuosi illius spectaculi commemorationem futuram fuisse ad commouendum Radulphi animum peropportunam maximeque accommodatam. Quare cum Brunonem, uirum prudentem, in epistola, in qua, quo ad uoti exsolutionem Radulphum inflectat, machinas omnes adhibet, horrendi eiusdem spectaculi, si publice id, absente licet Radulpho, accidisset, mentionem facturum fuisse, sat uerosimile appareat, hancque nichilominus ille in tota ad Radulphum epistola, quam longa est, omittat, sane istud, quod nullis etiam aliis scriptorum, uel synchronorum uel ceuorum testimoniis nititur, falsitatis uel idcirco utcunque suspectum, aut certe difficilius creditu efficitur, etsi interim propterea certo falsum non sit. Ad secundum presenti hoc § discutiendum argumentum  negatiuum, quod Launoius Dissertatione huiusque cap. proxime citt. a Guigonis, quinti Carthusie prioris, silentio repetit, iam progredior. Launoius itaque e S. Hugonis, episcopi Gratianopolitani, uita, per Guigonem, quintum Carthusie Priorem, descripta, sequentia hec uerba describit: »In his  agebat, et ecce, tribus necdum in episcopatu post monasterii reditum completis annis, adest magister Bruno, uir religione scientiaque famosus, honestatis et grauitatis ac totius maturitatis quasi quoddam simulacrum. Habebat autem socios magistrum Lauduinum, qui post eum Carthusie Prior exstitit, duos Stephanos Burgensem et Diensem. Hi sancti  Rufi canonici fuerant, sed desiderio uite solitarie ei, abbate fauente, sese coniunxerant Hugonem etiam, quem cognominabant Capellanum, ex eo quod solus ex eis sacerdotis fungeretur officio, duos laicos, quos appellamus conuersos, Andream et Guarinum.

263. »Querebant autem locum eremitice uite congruum, necdum repererant. Hac ergo spe et suaui sancte conuersationis eius odore trahente, ad uirum sanctum uenerunt, quos ille non solum gratanter, sed et reuerenter suscepit, tractauit et uoti compotes fecit. Ipso namque consulente, iuuante, comitante, Carthusie solitudinem intrauerunt atque extruxerunt. uiderat autem circa id tempus per somnium in eadem solitudine Deum sue dignationi habitaculum construentem, stellas etiam septem,  ducatum illi prestantes itineris. Erant uero et hi septem;« ac deinde, quod in hisce Guigonis uerbis nulla omnino de prodigio Parisiensi mentio occurrat, falsum id esse innuens, ita concludit: »Hic auctor  Carthusiane religionis incunabula describit, et minuta queque diligentissime persequitur, nec tamen uerbo attingit illa duo,« nempe Parisiense, quo sese damnatum doctor rediuiuus e feretro uociferatus sit, prodigium, secutumque hinc S. Brunonis in eremum seccessum. Ita Launoius. En modo, quid ad illa anonymus Carthusianus Annalium ordinis sui libri quarti hactenus non uulgati auctor respondeat. »Ad hec  reponimus,« inquit Operis sui num. 92, »Guigonis unicum scopum fuisse, sancti  Hugonis, non sancti Brunonis uitam conscribere; quod nec etiam fecit, nisi a summo Pontifice prius adactus. Quam ob rem ex incidenti tantum aliqua de sancto Brunone habuit, quantum ea sanctum Hugonem tangebant; nec plura de Ordine Carthusiensium narrare uoluit, hac detentus ratione, de qua sic scripsit Petrus Cluniacensis: Multa quidem in illo sacro Ordine Carthusiensium miracula contigisse, a pluribus accepi, sed ipsi humilitatis uirtute, qua semper serui Dei miranda opera sua, quanto possunt nisu, occultant, uix aliquid ex his prodere uoluerunt.«

264. »Sed nunc uideamus, si Guigo incunabula Carthusiensis religionis ita descripserit, et minuta queque ita diligenter prosecutus fuerit, ut silentium  eius de spectaculo sit argumentum falsitatis illius. Narrat quidem paucissimis uerbis Brunonem cum sex sociis, quorum recenset nomina, Hugonis sanctitatis fama attractum, ad eum uenisse, ut locum, eremitice uite congruum, ab eo obtineret; ipsoque consulente, iuuante et comitante, Carthusie solitudinem intrasse, atque exstruxisse. Quomodo uero hec fuerunt transacta, non narrat. Neque etiam meminit unde uenerit sanctus Bruno, an Remis, ubi canonicus erat, aut Parisiis, ubi ultimo uel docuerat, uel saltem consilium relinquendi seculum susceperat. Silet de eius dignitatibus in ecclesia Remensi, de laboribus, quos pro defensione libertatis et iurium Ecclesie in diuersis conciliis sustinuerat,  unde et gloriosos titulos meruerat Columne totius metropolis, et sinceri catholice fidei defensoris.« Silet de collatione illa inter sanctum Brunonem, Radulphum et Fulcium, de uoto recipiendi monachicum habitum, de persecutionibus Manasse, ita ut nichil omnino habeat de causa et occasione conuersionis illius quecunque fuerint. Silet denique de cunctis rebus ab eo gestis ab exitu ex urbe Remensi usque ad secessum in Carthusiam. Que quidem omnia et alia multa huiusmodi, in quibus enumerandis non est diutius immorandum, uera erant minuta, licet maxima et ad incunabula Ordinis rite describenda plane necessaria; que nichilominus pretermisit Guigo, sicut et spectaculum Parisiense, quia nichil  faciebant ad uitam sancti Hugonis, quam solummodo scribendam susceperat. Si igitur ex Guigonis silentio cetera uacillant, que de Brunonis historia referri poterant, solum id tenendum erit, quod Guigo scripsit; quod dicere uel cogitare plus quam ridiculum censendum est.«

265. Hactenus Carthusianus anonymus laudatus, merito sane contendens, contra doctoris Parisiensis anastasim, pulsumque ex hac in solitudinem Brunonem nichil omnino posse concludi ex silentio Guigonis. Preterquam enim quod multa alia, ad S. Brunonem pertinentia, subticuerit, nec uitam huius ex instituto descripserit, nullo ex capite uerosimile apparet, futurum fuisse, ut prodigium illud, ut ut factum certo sciuisset, in cit. S. Hugonis uita, ad  quam id nullatenus spectabat, litteris consignaret. Sed quid modo de Guiberti, Nouigentini in pago Laudunensi abbatis, quod presenti § adhuc examinandum, silentio dicendum? Launoius Dissertatione, huiusque cap. supra citt. ita scribit: »Guibertus abbas de Nouigento Tractatum de uita sua composuit, in quo pressius adhuc Carthusianorum originem et institutum exponit, et omnem quorumdam recentiorum fabulis aditum intercludit,« magnaque deinde ex parte capite 11 libri I Guiberti de uita sua transcripto, subiungit: »Secundum hunc auctorem  locus nullus relinquitur prodigiose doctoris anastasi, que Brunonem in eremum Carthusie impulerit. Nam, que id fecerit, aliam omnino causam tradit his uerbis: Qui conuersionis  initia ex subiecta nactus occasione dignoscitur: Manasses quidam post Geruasii famosissimi archiepiscopi decessum predicte urbis  regimini simoniace se intrusit, uir quidem nobilis, sed nichil prorsus serenitatis, que prima ingenuitatem decet, habens.« Et post alia: »Huius ergo mores prorsus improbos et stupidissimos habitus cum omnis honestus horreret, Bruno, tunc in ecclesiis Gallie opinatissimus, cum aliis quibusdam Remensium clericorum nobilibus infamis illius odio excessit ab urbe.« Scilicet ubi consilium excedendi cepit, habita cum Radulpho collatione, cuius in epistola ad eumdem Bruno mentionem facit.

266. »Sed queso te, in hac bene longa narratione  Guiberti, quo in loco uerbum unum de Lutetia, que florentem omni litterarum genere academiam tunc habuerit? De doctore rediuiuo, qui damnatum se tribus uicibus inter solemnes exsequias dixerit? De solemnibus tandem exsequiis, quas ordo ecclesie uniuersus cohonestarit?« Ita Launoius. Ast ueram secessus S. Brunonis in eremum causam a Guiberto, uti uerbis recitatis is scriptor uult, non assignari, satis superque, quantum opinor, que § 9 in medium adduxi, euincunt. Quod uero ad eiusdem Guiberti de doctoris anastasi silentium pertinet, Columbius ad hoc in sua de Carthusianorum initiis Dissertatione num. 35 et seq. Launoio respondet hunc in modum: »Guibertus recitat Brunonem initia conuersionis  ex subiecta nactum occasione,« et ipse  aduertit eum tacuisse rediuiuum hominem, qui Parisiis ex feretro se horrenda uoce exclamauit damnatum; et conuersionem ex superius recitata occasione, per pios cum Radulpho uiridi et Fulcio Monoculo sermones conceptam, uotoque firmatam meditanti, grande fuit et omni oratione potentius incitamentum ad uitam longe asperius agendam in Carthusia, quam cogitauerat iam uoueratque. Placet exclamanti exclamationem reponere. Queso te, in hac bene longa narratione Guiberti quo loco uerbum unum de hortulo adiacente domui Ade, de disputatione Brunonis cum Radulpho et Fulcio, de Romano itinere Fulcii, quod fecit, ut  Bruno et Radulphus statim ab emisso uoto non receperint habitum monachicum.

267. »Tu uero cur hec igitur a Guiberto tacita non reiicis, qui asseris illa  non habere ueritatem, quoniam tacentur a Guiberto? Sed Guibertus, ut docui, occasionem, ex qua Bruno nactus est conuersionis initia, dicendam sibi proposuit, non illas conuersionis causas: que igitur ab illo dici non debuerunt, et a nobis in ipsius oratione postulari non debent. Due fuerunt he, disputatio in hortulo, adiacente domui Ade extra Remos loco ignoto, De falsis oblectationibus et perituris mundi huius diuitiis, nec non de perennis glorie gaudiis,« cum Radulpho et Fulcio; horribiles Parisiis  ac funeste hominis rediuiui uoces e feretro, se accusatum, iudicatum, damnatum exclamantis. Prima illa fecit, ut Bruno uouerit cum Radulpho et Fulcio conuersionem et habitum monachicum: secunda ista eum, de conuersione uoto firmata cogitantem, compulit in Carthusiam cum Lauduino et quinque aliis sociis, omni sermone disputationeque potentius. Ut ergo primam, que Radulphum spectabat, sine secunda que ad illum non pertinebat, posuit Bruno in sua ad ipsum epistola, ita Guibertus utramque tacuit, quia de causis conuersionis Brunonis dicere non proposuerat, sed de occasione, ad quam neutra earum pertinebat.« Isthec Columbius: uerum, cum Guibertus equidem Brunonis seculo renutiandi  propositum, uti etiam secessum in eremum seu perfectam conuersionem recenseat, eoque ipso loco, quo id facit, occasionem, qua illius initia sanctus nactus sit, exponat, fuisset uerosimillime etiam, que hac, si locum unquam habuisset, multo notatu dignior exstitisset eique etiam perspecta, conuersionis causam seu doctoris anastasim commemoraturus.«

268. Nec ad rem facit, nonnulla alia, ad Brunonem spectantia, collationem scilicet cum Radulpho et Fulcio, Romanum huius iter, secutamque hinc tum horum, tum Brunonis ad implendum habitus monachici suscipiendi uotum animi remissionem, a Guiberto silentio esse preterita; hec enim omnia, uti consideranti patebit, sunt huiusmodi, ut facile ab hoc scriptore ignorari potuerint; Parisiense autem  doctoris rediuiui prodigium, si publice, ut nonnulli, quorum narrationem hic examinamus, memorie prodidere, innumera propemodum coram hominum multitudine sit factum, ignorasse Guibertum, rei geste synchronum, nulla ratione uerosimile apparet. Quod porro pertinet ad conuersionis S. Brunonis initiorum occasionem, quam solam, non autem etiam conuersionis causas, commemorare, Guiberto propositum fuerit, efficere id non potest, ut quoquo modo uerosimile euadat, Guibertum fuisse prodigium illud, si accidisset, silentio preteriturum. Quis enim non in animum inducat, hunc scriptorem, dum non tantum conuersionis S. Brunonis initia, uerum etiam perfectam conuersionem seu recessum in eremum  recensuit, uoluisse seu propositum sibi habuisse, initiorum illorum occasionem seu improbos Manassis mores, minus memoratu dignos, potius commemorare, quam conuersionis perfecte causam, seu illam, si locum unquam habuisset, doctoris Parisiensis anastasim, rem utique, si acciderit, omni omnium seculorum memoria longe dignissimam? Anonymus Annalium Carthusiensium libri quarti hactenus non uulgati auctor, ut a Launoio contra feralem doctoris damnati historiam adductum e Guiberti silentio argumentum eneruet, aliam uiam init.

269. Etenim et ipsummet Guibertum rerum ad S. Brunonem Carthusianosque spectantium imperitie arguit, et uite Guibertine libri primi caput 11, quo doctoris damnati historia commemoranda fuisset, et  tamen silentio preteritur, insigniter esse interpolatum aut etiam, alium, quam Guibertum, habere auctorem, contendit. Argumenta precipua, seu magis ualida, quibus hanc opinionem suam probare, aut nititur, aut etiam reipsa probatam dare, uideri potest, ipsismet iterum illius uerbis huc transcribo. Primo itaque lucubrationis sue num. 94, nonnullis, que hic pretereo, premissis, sic habet: »Describit  maiorem Carthusiam eo modo, quo erat post mortem Guigonis nostri, qui obiit anno 1136 Claustrum quidem, inquit, satis idoneum pro cenobiali consuetudine habentes, sed non claustraliter, ut ceteri cohabitantes. Habent quippe singuli cellulas per gyrum claustri proprias,« etc. Quibus uerbis exprimit nouum Carthusie  monasterium, ab anno 1132 extructum post niue oppressos  in priori loco monachos. Nam eo tempore, quo Guibertus creditur scripsisse, nempe ante uel circa annum 1124 cellule per gyrum claustri non erant disposite, sed ab ipso claustro penitus separate, ut probabimus in Annalibus ad annum 1134. Dum uero subdit: »Aquam autem tam haustui, quam residuo usui ex ductu fontis, qui omnium obambit cellulas, et singulorum per certa foramina ediculis influit, habent,« his innuit tempora sancti Antelmi, septimi Carthusie Prioris, qui, ut ait uite illius auctor, »Aque-ductus multo, sed infatigabili labore fabricans, longis meatibus  ad cellas, coquinam ceterasque officinas aquarum tantam direxit abundantiam,« etc. Quod quidem opus primum Guigo aggressus fuerat, sed morte preuentus illud per cellas deducere non potuerat.

270. »Scribit  Carthusienses nusquam pene loqui, nam si quid peti necesse est, siguo exigitur.« Sed uideamus ex Guigonis nostri consuetudinibus, an Guibertus recte mores nostros calluerit. Sic igitur loquitur Guigo: »Soli degentes signa cenobiorum aut nulla, aut pauca nouimus, sufficere putantes linguam solam, non etiam ceteros artus reatibus implicare loquendi; et ideo si tanta necessitas urget, uno uel duobus, aut certe paucissimis uerbis, quod res postulat, maluimus indicari.« Non igitur signis,  ut uult Guibertus, sed lingua, que nobis necessaria sunt, exigimus. »Sunt autem, inquit Guibertus, infra montem illum  habitacula laicos, uicenarium numerum excedentes, fidelissimos retinentia.« At idem Guigo sic sanxit: »Laïcorum autem numerus, quos Conuersos uocamus, sedecim statutus est.« Hinc suspicamur, uel Guibertum non obiisse anno 1124, et uixisse usque ad tempora Basilii Prioris Carthusie, id est, post annum 1150, uel capitulum illud  Operi Guiberti a quodam alio fuisse insertum. Nam circa tempora Basilii numerus conuersorum et mercenariorum cepit augeri, ut patet ex chartis capitulorum generalium, et confirmatur a Petro Cluniacensi, qui in capite 28 lib. II de  Miraculis, quem circa annum 1150 edidit, ut suo loco dicemus, scribit numerum conuersorum tunc fuisse octodecim. Asserit Guibertus Carthusienses »tanto cepte contemplationis feruore ferri, ut nulla temporis longitudine a sua institutione desistant, nec aliqua ardue illius conuersationis diuturnitate tepescant.« Ex his certe uerbis colligimus magnam »temporis longitudinem« seu »diuturnitatem conuersationis« ab institutione Ordinis effluxisse usque ad tempus, quo hec scribebantur, ita ut esset admirationi, que profecto non fuisset, si ultra etatem Guiberti, qui fuit S. Brunonis ceuus, non extenderetur. Nec propterea adeo fuissent laudandi Carthusienses.

271. »Pergit Guibertus suam circa sanctum Brunonem  imperitiam prodere, dicens: Inde etiam  qua nescio occasione, mirabilis iste Bruno recedens, postquam his, que prelibauimus, rudimenta multa dictorum et factorum inculcatione prestiterat, ad Apulos, nescio, Calabrosne concessit, et ibidem huic quiddam simile uiuendi genus instituit.« Sanctus Bruno inuitus e Cartusia recessit, iubente et cogente Urbano II summo Pontifice, quem piis consiliis per aliquot annos iuuit, maxime in conciliis, tunc temporis celebratis. Sed hec omnibus nota solus ignorauit Guibertus, qui fatetur se nescire qua occasione sanctus Bruno Carthusiam dimiserit. Deinde putat sanctum patriarcham recta uia a Galliis se transtulisse  in Apuliam uel Calabriam, sed ad utram reuera concesserit, ignorat. Sanctus Bruno, dum in aula Urbani uersabatur, a clero Regiensi in archiepiscopum, annuente Pontifice, postulatus, electioni assensum prebere noluit, acceptaque ab ipso Urbano licentia, in solitudinem, quam in Calabria elegerat, secessit. Sed Guibertus, horum omnium ignorans, scribit eum, dum in eremo latitabat, suarum nichilominus uirtutum fulgore proditum, a summo Pontifice, ut fieret episcopus, quesitum et tentum, aufugisse. »Ibi, inquit Guibertus  cum multa humilitate se ageret, et omnimoda piorum exemplorum prebitione circumquaque fulgeret, ad episcopi dignitatem ab Apostolica Sedo quesitus et tentus fugit.« Ex his patet Guibertum  penitus ignorasse, an sanctus Bruno unquam Urbano pape adhesisset, quod tamen apprime scire debuerat; quandoquidem et Urbani ceuus fuerat, et quasi eadem prouincia genitus. Nam ipse ex urbe Bellouaco oriundus erat, postea factus abbas de Nouigento in diecesi Laudunensi, utraque ciuitate sub metropoli Remensi; Urbanus uero ex territorio et clero Remensi erat, ut ipsemet Guibertus scribit.

272. »Post uerba, a Launoio ex Guiberto exscripta, prout ea superius retulimus, statim subiungit Guibertus in eodem capitulo: He, inquam, persone conuersionum tunc temporis extulere primordia. His cohesere continuo uirorum feminarumque greges, omnis protinus ordo concurrit.« Et inferius:  »At femine itidem insignes, maritorum celebrium iugalitate deserta, et a piis cordibus liberorum abstenta, collatis inibi opibus, ecclesiasticis se stipendiis contradebant.« Quid hec sibi uolunt? Guibertus obiit circa annum 1124 et tamen loquitur de feminis siue monialibus Carthusiensibus, quas in Ordinem admissas tantum fuisse circa annum 1145, in Annalibus probabimus. Et de feminis quidem loquitur, que »deserta maritorum iugalitate,« nostrum institutum amplexe fuerant, cum constet nullas unquam in partheniis nostris susceptas fuisse mulieres siue uiduas, siue nuptas, sed tantum feminas seu uirgines, nuptiarum omnino expertes, propter consecrationem, que semper in usu fuit apud nostras moniales, queque solis uirginibus  conceditur. Preterea toto primo Ordinis nostri seculo unum tantum parthenium Carthusiense fundatum exstitit. Pergit ibidem Guibertus: »Quid de etatibus loquar, cum decennes et undecennes infantuli similia meditarentur et multa castigatiora gererent, quam etatula pateretur?« Quis unquam talia audiuit, uel scripsit de Ordine Carthusiensi? ad quem pueris nullus unquam patuit aditus; imo semper prohibitus iuxta statutum R. P. Guigonis, sic de etate suscipiendorum scribentis: »Pueros siue adolescentulos non recipimus, quia per eos monasteriis multa contigisse dolemus. . . sed uiros, qui iuxta preceptum Domini per manum Moysi uiginti ad minus annorum sacra possint ad bella procedere.«

 273. »Sunt et multa alia his similia in eodem capitulo apud Guibertum, a nostri Ordinis institutis ita aliena, ut nobis ea legentibus subierit in animum, uel ea non esse Guiberti, uel saltem ad nos nullatenus spectare, licet Dacherius, uir alioquin sagacissimus, contrarium sentiat, in scholiis ad marginem eorumdem uerborum sic scribens post Notulas de sancto Brunone: »uiri ac femine illius uiuendi genus arripiunt. Etiam decennes et undecennes infantes. Innumera constituit  monasteria.« Et in Indice ad eumdem Guibertum: »Carthusiensis Ordinis origo pag. 465 seu 467, Carthusie descriptio 466 seu 468.  uiri, femine ac pueri illud uiuendi genus arripiunt. Innumera constituunt monasteria, ibid. Abunde ditantur. 467,« etc. Scripsit quidem eodem loco Guibertus, hominibus siue Carthusiensibus siue aliis, de quibus locutus est, »cepisse ubique loci noua construi monasteria, et, undecunque confluentibus magnos alimentorum reditus adhiberi,« sed nobis, abditiora rerum Carthusiensium perscrutantibus, horum innumerorum monasteriorum fundationes nusquam occurrerunt; imo patebit in nostris Annalibus, ante annum 1124 uix quinque aut sex Carthusias tunc fuisse fundatas, et eas quidem pauperrimas.« Hactenus Carthusianus anonymus, merito sane, contra ac antea opinatus fuerat Dacherius, existimans, ad Carthusianos non spectare, que  a Guiberto de ingenti feminarum puerorumque, religiose monasticeue uite sese dedentium, multitudine lib. et cap. citt. traduntur.

274. Etenim hec, que suis ibidem de S. Brunone dictis proxime subiungit, sequentia uerba, »He. . . persone conuersionum tunc temporis extulere primordia,« non ad solum S. Brunonem, sed etiam ad S. Simonem Crispeiensem Ordinis S. Benedicti e comite monachum, in Opere nostro ad 30 Septembris diem iam datum, Ebrardum, Britoliensem comitem, aliosque, ad uitam monasticam aut saltem meliorem, a Carthusiana tamen diuersam, conuersos, de quibus proxime ante habitum de S. Brunone sermonem egerat, referenda sunt, ac proin que deinde subdit, »His  cohesere continuo uirorum feminarumque greges, omnis protinus ordo concurrit. Quid de etatibus loquar? Cum decennes et undecennes infantuli senilia meditarentur, et multo castigatiora gererent, quam etatula pateretur. Fiebat in illis conuersionibus, etc.,« ita accipienda sunt ut significent, tunc feminas uirosque, imo etiam pueros, meliori quidem castigatiorique uite sese dedisse, non tamen omnes institutum a Brunone Ordinem, sed uel hunc uel alium, prout cuiusque sexus aut conditio ferebat, esse amplexos, itaque Brunoni aliisque, de quorum conuersione Guibertus egerat, cohesisse, cuidam scilicet e diuersis, que hi uel instituerant, uel sectati fuerant,  melioris uite generibus sese dedendo. Iam uero, cum id ita sit, non est sane cur, que apud Guibertum lib. et cap. citt. de uiris, mulieribus, puerisque memorantur, erroris falsitatisue arguantur, hincque Guiberto, ueluti qui talia litteris mandare non potuerit, abiudicentur. Quod alioquin fieri deberet, cum certe etate Guiberti, qui anno 1124, ut Mabillonius Annalium Benedict. lib. LXXIu, num. 71, et post hunc Historie litterarie Francie scriptores tom. X, pag. 438 docent, uita functus est, nulle omnino, que Carthusiensis Ordinis essent, moniales exstiterint, nec ulle umquam in hunc uidue nuptiasue experte mulieres fuerint admisse.

275. Sed quid dicendum de aliis, a Guiberto pariter memoratis, que scriptorem, ut Carthusianus  noster anonymus putat, anno 1124 posteriorem exigunt, queque proinde, ni Guibertus ultra hunc annum uitam protraxerit, litteris abs illo mandata esse non possunt? Talia sunt  laicorum seu conuersorum numerus, tempori subsecuto duntaxat conueniens, cellularum per gyrum claustri exstructio, ac tandem ductus fontis, cellulas omnes ambientis atque in has influentis. uerum laicorum seu conuersorum numerum maiorem, quam esset, facere potuit Guibertus e narratione erronea sibi facta. Potuit etiam eodem ex capite in cellularum situ  assignando errare. Quod autem ad fontis ductum pertinet, cum a Guigone, qui ab anno 1110 Carthusie  ad annum usque 1136 prefuit, opus illud, uti ipsemet Carthusianus noster anonymus docet, fuerit inceptum, quid si Guibertus, quod magna industria ac labore a Guigone inchoatum intellexerat, ad apicem etiam perductum sibi persuaserit? Quid si fontis, omnes Carthusie cellulas etate Guiberti ambientis aquisque respergentis, ductui prestantior ab Antelmo post aque ductus fuerit substitutus? Necesse itaque non est ut hec uel ab alio, quam a Guiberto, scripta sint, uel ut hic ultra annum 1124 uitam produxerit. Id etiam dicendum de sequentibus, quibus Guibertus cit. uite sue libri primi cap. 11 Carthusienses celebrat, hisce uerbis: »Tanto cepte contemplationis feruore feruntur, ut nulla temporis longitudine a sua institutione desistant, nec aliqua ardue  illius conuersationis diuturnitate tepescant.« Ut quid enim hec de Carthusiensibus, qui iam triginta aut etiam uiginti duntaxat annis in suscepta austerissime in Carthusia uite norma, a Brunone anno 1084 institui primum cepta, constanter perseuerassent, pronuntiare Guibertus, anno demum 1124 uita functus, nequiuerit.

276. Iam uero, cum hec omnia ita habeant, laudatum Guibertine uite caput 11 ipsummet Guibertum non habere auctorem, dictoue huius Operi a scriptore posteriore fuisse insertum, in medium supra ex annalista Carthusiano anonymo adducta minime euincunt, etsi interim fatendum sit, palam ex his esse, Guibertum rerum omnium ad S. Brunonem institutumque ab eo Ordinem spectantium, haud satis gnarum  fuisse. Quod dum dico, non est cur continuo putes Guibertum etiam et in aliis, que de Brunone narrat, a ueritate aberrasse, et Parisiense, quo hic in eremum pulsus sit, prodigium ignorasse, ac proin mirum nemini illius de hoc silentium debere accidere. Ea enim, que sanctus noster in Carthusia ab omnium fere hominum conspectu semotus, ac deinde in Calabria, procul a Galliis Nouigentinaque abbatia dissita, gessit, distinguenda sunt ab iis, que Remis aliisque in locis, Nouigento haud multum remotis, prestitit. Etsi enim in illis subinde errasse deprehendatur Guibertus, in hisce tamen idcirco, utpote quibus non tantum tempore, sed et loco fuerit uicinus, pariter errasse censendus non est, nisi solida, que id probet,  ratio aliunde possit afferri. Quod uero ad Parisiense prodigium nominatim pertinet, cum publice coram innumera propemodum hominum multitudine in opinione, quam hic discutimus, nec admodum procul a Nouigentina abbatia euenerit, id Guibertum ignorasse, nullo modo uerosimile fieri potest ex eo, quod aliqua Sancti uel in Carthusia uel in Calabria procul a Nouigento aut certe extra omnium fere hominum conspectum gesta satis explorata perspectaque haud habuerit.

277. At uero Tractatus de S. Brunone a Carthusianis huiatibus mecum communicati, auctor lucubrationis sue num. 36 ea preterea scribit, quibus opus, a Guiberto de uita sua scriptum atque a Dacherio editum, pro suspecto interpolatoque indicat  habendum. En eius uerba: »Cum Claudius Hemereus doctor Sorbonicus opus satis grande anno 1672 Brunoni d'Affringues ordinis nostri preposito generali dicasset, inscriptum Carthusianus siue Iter ad sapientiam et ad eiusdem Operis calcem Fragmenti ex Guiberti Tractatu S. Brunonis et instituti nostri laudes complectens curasset adiungi, de huius Fragmenti fide hec idem prepositus generalis ad Ioannem de Bacca Carthusie Paularistane in Castella Priorem scripsit: Imprudenter fecit ille dominus Hemereus, qui in suo Carthusiano inseruit Fragmentum de Origine nostri Ordinis, quod est falsum et fictitium, ut monuit me Prior Parisiensis, scribens de prefato domino Hemereo, auctore dicti libri, qui inscribitur CARTHUSIANUS. Et reuera Lucas d'Achery,  monachus Benedictinus, de Ecclesia ob editos codices bene meritus, totius tractatus apographum fatetur esse recentiori manu scriptum, mendis scatens quam pluribus, inuersa uerba, sententias interdum aut mutatas aut prorsus sublatas, ut nonnulla penitius inspicienti sibi fuerint uix non diuinanda. Quam ob rem cum cuncta Guiberti Opera in lucem uellet emittere, omnem mouit lapidem, ut prefati tractatus autographum, quod paulo ante in manus cuiusdam doctoris Parisiensis deuolutum fuisse audiuerat, comperire posset; sed frustra.«

278. Ita ille: ast quamuis Dacherio Operis, quod Guibertus de uita sua scripsit, apographum duntaxat preluxerit, isque librorum mss., in bibliothecis latentium, diligentissimus editor pluribus id  mendis scatere, nec autographum, diligentissima facta indagine, sese inuenire potuisse in Admonitione preuia, quam editis a se Guiberti Operibus premisit, edoceat, illud tamen Operis istius apographum non uidetur ita fuisse corruptum, ut capita integra, aut etiam capitum Fragmenta notatu utcunque digna, qui Guiberti non essent, sibi haberet inserta. Fas est id colligere ex ipsis, que hac de re in laudata Admonitione preuia occurrunt, Dacherii uerbis. Ea idcirco huc transcribo. Sic habent: »Abbatis nostri  librorum de uita sua apographum tantummodo inuenire fas fuit, graphice quidem ac recentiori manu scriptum, sed mendis scatens quam pluribus, inuersa uersa, sententie  interdum  aut mutate aut prorsus sublate, ut nonnulla penitius inspicienti mihi fuerint uix non diuinanda; cetera uero, que me preteriere uerba, eorum loco puncta suppleui, seu margini ascripsi alia quedam. Audiueram sane et multoties repetitum agnoueram, autographum ad nostra tempora inter ecclesie Laudunensis uetustos codices asseruatum, ac postmodum antique rei perito uiro D. Dey doctori Parisiensi, qui pridem obiit, collatum; quas autem in manus posthac deuolutum fuerit, omnem moui lapidem, quatenus comperire ualerem, sed frustra.« Hec Dacherius: ast, cum uerba duntaxat sententiasque eo, quo iam monui, modo mendis  laborasse, edicat, quis hinc capita integra, insigniaque Fragmenta, que Guiberti non essent, Operi fuisse adiecta, concludat? Iam uero, cum id ita sit, supra plus semel citatus huius locus, quo initiorum conuersionis S. Brunonis occasio memoratur, pro additamento, ad Guibertum facto, haberi non potest, ac proin, quod ex seruato ibidem ab hoc scriptore de doctoris Parisiensis anastasi silentio formatur, argumentum negatiuum uim omnem, quam supra ei attribui, conseruat.



§ XuI. Quid de Ordinis Carthusiensis, uti id Launoius uocat, et Petri uenerabilis silentio censendum.

279. Que apud Labbeum tom. I Bibliothece noue librorum mss. pag. 638 et binis seqq. exstant, quinque primorum Carthusie Priorum elogia summo antiquitatis  merito gaudere, ac nominatim quidem quatuor priora ante annum 1138 scripta esse, satis superque, que § 1 in medium adduxi, euincunt. Hinc illorum auctores, aut potius, si de quatuor duutaxat primis sermo sit, auctorem non immerito antiquis, qui S. Brunonis meminerunt, scriptoribus in sua de uera causa secessus S. Brunonis in eremum Dissertatione cap. 1 Launoius accenset. Ast an pariter ibidem ex seruato in quinque illis elogiis, in ueteri ms. Statutorum et Consuetudinum Ordinis Carthusiensis codice inuentis, de prodigiosa doctoris anastasi silentio Carthusianorum, cuius hoc uocat, Ordinem contra illam testari, non immerito arguit? Antequam, que mea hac de re sit opinio, edicam, Launoii uerba una cum Carthusiani nostri anonymi  ad hec in Annalium Ordinis sui libro quarto hactenus non uulgato responsione huc transcribo. Launoius itaque post descriptum e codice ms. mox laudato sancti nostri elogium ita disserit: »Hic mentio nulla doctoris uel canonici Parisiensis mortui, qui solemnes inter exsequias damnatum se esse responderit, aut huiusce portenti, quod beatum Brunonem in eremum Carthusie impulerit: que tamen duo rata esse apud antiquos omnes, Raynaudus scribere non dubitauit. Antiquis porro scriptoribus non possum non accensere eos, qui codicem illum Statutorum Parisiis, ubi nunc apud Carthusienses asseruatur, uel alio in loco descripserunt, et quinque primorum Carthusie Priorum historiam ita ediderunt,  ut, si quid in iis miraculi deprehensum est, obseruarint.

280. »Quam ob rem nichil est admodum cur causeris, hos auctores, de quibus loquimur, ea silentio preteriisse; que ad commendandam Priorum illorum conuersionem et seculi fugam conducerent. Neque uero causa mihi ulla suppetit, cur uetustiores Carthusiani precipuum originis sue monimentum omisissent, quod recentiores ex iis nonnulli in libros et parietinas tam cupide coniiciunt et horrendum seculisque omnibus memorandum spectaculum« appellant. Hoc certe monimentum eiusmodi non est, ut antiquos omnes Carthusianos latuerit, et solis notum esse potuerit recentioribus, qui hac in parte si recte saperent, non nisi ex antiquiorum  commentariis sapere deberent. »Quod enim, inquit Baronius, de rebus adeo antiquis sine alicuius uetustioris auctoritate profertur, contemnitur.« Ita ille: audi modo, que reponat laudatus Carthusianus anonymus. »Lectorem beneuolum, inquit Annalium suorum lib. cit. num. 102, testem appellamus, utrum que supra de Brunone et successoribus eius  in ieiuno illo  uite eorum Breuiario tam paucis uerbis auctor codicis  premisit, tanti sint ponderis, ut ex iis iuste et merito Launoius ducere potuerit hanc consequentiam: Antiquis inquit, scriptoribus non possum non accensere eos, qui codicem illum  Statutorum Parisiis, ubi nunc apud Carthusienses asseruatur, uel alio in loco descripserunt et quinque primorum Carthusie Priorum historiam ita ediderunt, ut, si quid in iis miraculi deprehensum est, obseruarint.« Ecce quantas proiicit ampullas iuxta pete effatum, ut stylo tumido suas extollat auctoritates. »Non possum, inquit, eos, qui codicem illum descripserunt.« Nonne melius ueriusque dixisset eum qui codicem illum descripsit, »cum uix triginta foliola contineat, nisi uelit totidem fuisse scriptores, quot sunt codicis folia?«

281. Sed leuia sunt hec. Audi tumidiora. »Ii, qui codicem illum descripserunt, quinque primorum Carthusie Priorum historiam ita ediderunt, ut, si quid in eis miraculi deprehensum est, obseruarint.«  Sed, queso, quenam sunt hec miracula, que in tam breui narratione, uno folio contenta, scriptores illi obseruarint? Nulla certe, saltem in elogiis quatuor primorum Priorum, que superius ex omnium huiusmodi codicum antiquissimo  retulimus. De Guigone enim nunc tacemus, quia eius elogium, ut monuimus, a recenti manu superinductum fuit. Nunquid propterea nichil miraculi inter hos primos Patres, aut ab eis factum est? Pro nobis iterum respondeat Petrus Cluniacensis. »Multa, inquit, in illo sacro  Ordine miracula contigisse, a pluribus accepi.« An igitur falsa sunt, quia scriptores codicis de iis siluerunt? Sed ad sanctum Brunonem  redeamus. Scriptores siue potius scriptor huius codicis, ut correctius modo loquamur, totam eius uitam ab infantia illius usque ad secessum in Carthusiam his paucissimis uerbis complectitur: »Bruno Teutonicus, ex urbe Colonia parentibus non obscuris natus litteris tam secularibus quam diuinis ualde munitus, ecclesie Remensis canonicus et scholarum magister, relicto seculo, eremum Carthusie fundauit et rexit sex annis.« Ecce totam conuersionem S. Brunonis, quinque uerbis comprehendit, »Relicto seculo, eremum Carthusie fundauit,« quod de cuiuslibet seculo abrenuntiantis conuersione dici potest. An tam paucis uerbis historiam Brunonis ita edidit« scriptor ille, »ut, si quid in ea miraculi deprehensum est, obseruarit,« ut uult Launoius?  Sed, sicut tacuit de uisione septem stellarum, sancto Hugoni exhibita, de sex sancti Brunonis sociis, de persecutionibus Manasse, de uoto illius, et de multis aliis, preclare ab eo gestis, ita non mirum, si et spectaculum pretermisit.

282. Denique notandum est uideri scriptoris scopum hunc fuisse unicum, nempe catalogum Priorum Carthusie contexere, et annos prelationis eorum designare. Nihil enim accuratius describere uidetur, cum maxime de Brunone obseruet, quod »sex annis Carthusiam rexerit, et in Calabria obierit« undecimo plus minus anno post egressum Carthusie. Quod et diligenter de aliis annotat, ita ut sub finem annos summatim repetat, qui a fundatione Carthusie usque ad mortem Ioannis Tusci effluxerant. »Colliguntur  itaque, inquit, a primo magistri Brunonis anno usque ad huius  ultimum anni uiginti quinque  circa natiuitatem B. Ioannis Baptiste complentur; tali quippe tempore a magistro Brunone prefata cepit eremus habitari.« Quod etiam obseruauit ille, qui Guigonis elogium eidem codici inseruit.« Ita habet anonymi Carthusiani ad petitum a Launoio e codicis num. 279 laudati silentio argumentum negatiuum responsio. Et uero, cum Codicis, id est, quatuor primorum Carthusie Priorum Chronici auctor sancti nostri uitam ac gesta omnia ex instituto non descripserit, multaque de Brunone subticeat, que tamen apprime, maxime si, ut apparet, Guigo is fuerit, explorata habuit, formatum ex  illius silentio argumentum uim aut prorsus nullam aut certe perexiguam hic obtinet, maxime cum ratio afferri non queat, qua utcunque uerosimile euadat, scriptorem illum commissurum non fuisse, ut Parisiense prodigium, quod, si factum fuerit, haud dubie cognouit, silentio preteriret.

283. Ad alterum modo, quod § presenti etiam examinandum, quodque e Petri, cognomento uenerabilis, silentio formatur, argumentum negatiuum progrediamur. uir hic, anno circiter 1093 natus, cum gloriosam per annos aliquot operam militie nauasset, monachis Cluniacensibus, seculo relicto, sese adiunxit, cumque deinde abbas hisce anno 1122 fuisset prefectus, hocque munus triginta quatuor  amplius annis obiisset, anno 1156 ad Dominum migrauit, sanctitate uite iuxta ac uariis Operibus, que concinnarat, post se relictis illustris. Hec inter unum est, de miraculis conscriptum atque in duos libros diuisum. In horum altero, sese »ad roborandam fidem et mores instituendos miracula,« uel ipso suo »tempore, uel circa sua tempora gesta, quorum cognitio indubia datur, scribere« proposuisse, Petrus prefatur et tamen miraculi seu prodigii, quo doctor Parisiensis se damnatum, innumere astanti populi multitudini publice denuntiarit, nuspiam in toto laudato suo Opere mentionem facit. Hinc, omnem de luctuosa hac historia narrationem in fabulis esse habendam, Launoius in sua de uera causa secessus S. Brunonis in eremum Dissertatione cap. 3  pronuntiat. uerum an merito hic, Papyrium Massonum supergressus, tanto in pretio habuit Petri uenerabilis illa de re silentium? Cartusianus noster anonymus, qui Annalium Ordinis sui librum quartum hactenus non uulgatum concinnauit, quo, Petrum Parisiensis prodigii in toto suo de miraculis Opere meminisse non debuisse, ostendat, nonnulla primum de scopo, quem in hoc contexendo sibi prefixum habuit sanctus is Cluniacensis abbas, in medium adducit, simulque, que et qualia in illo referat miracula, examinat, ac deinde, que Launoium, ut magnam contra doctoris damnati anastasim Petri de hac silentio uim inesse putaret, impulere, rationes rationibus contrariis confutare conatur. Totum, quod hunc in finem instituit, ratiocinium,  cum id ad confutandum Launoium plurimum ualere autumet, ob rationem, num. 185 in fine datam, integrum huc, ut ut ualde longum sit, transcribo, adiecturus etiam ad calcem, que mea sit de re isthac opinio.

284. Sic itaque Operis sui num. 105 prefatur: »Cuius  silentium de nostro  spectaculo tanti facit Launoius post Papyrium Massonum, ut inde illam narrationem in fabulis habendam esse, audacter pronuntiet. Sed antequam argumentationes eius refellamus, prestat Petri uenerabilis Opus, de quo questio est, ab auctore inscriptum De miraculis,« minutatim expendere, ut ex accurato illius examine cessent lectores admirari, quod de tam stupendo  prodigio siluerit;« ac deinde rem ipsam mox aggrediens hunc prosequitur in modum: »Hoc Opus in duas partes, siue libros distinguitur. In prioris libri Prefatiuncula hanc reddit sanctus abbas rationem, cur de hac materia  scribere aggressus fuerit, nempe ne Ea miracula, que nostris, inquit, temporibus proueniunt, cum non sit, qui ad illa scribenda animum applicet, que prodesse legentibus manifestata poterant, infructuoso silentio tecta dispereant.« Hic liber uiginti octo comprehendit capitula, quorum uiginti et unum complectuntur res mirabiles, que uel in ipsa Cluniacensi abbatia, uel in aliis eiusdem Ordinis monasteriis peracte sunt. In quinque aliis capitulis  referuntur historie, que in locis a Cluniaco non remotis contigerunt, si unum aut duo excipias. Nam ipse abbas in capitulis nono, et uigesimo tertio declarat, se relaturum, que in Cluniacensi monasterio, uel circa accidisse audierat. Alia denique duo faciunt mentionem de quodam sacerdote, et quodam iuuene in Teutonicis partibus, diuinis mysteriis et sacra communione abutentibus.

285. »Unum acceperat Petrus ab episcopo Claromontensi, qui uidetur esse Aymericus, antea abbas Case Dei ordinis Cluniacensis, aliud a priore et fratribus cuiusdam monasterii, in iisdem locis siti. Quid uero hic intelligat per Teutonicas partes, uidetur postea indicare, ubi de urbe Matiscone, in cuius diecesi situm est Cluniacum, loquens sic scribit:  Est eadem Matiscus in finibus regni Francorum, quod a Teutonicorum uel Romanorum imperio Arar fluuius, a Lotharingia sumens initium, Rhodanusque, in mare Mediterraneum habens profluxum, disterminat.« Ex quibus uerbis licet coniicere, hec duo miracula etiam facta fuisse in regione a Cluniaco non remota. Unde Petri scopus fuisse uidetur, tantum ea narrare, que in suo ordine gesta fuerant, additis nichilominus quibusdam, que casu audierat circa Cluniacum accidisse. Que quidem omnia, in his uiginti octo capitulis contenta, uidentur patrata, ipso abbate iam presidente, id est, post annum 1122 preter quedam ad ordinem Cluniacensem pertinentia, que gesta sunt sub Hugone, qui eamdem abbatiam rexerat  annis circiter sexaginta, in eius regimine mortuus anno 1109. Preterea notandum est, quod cuncta, in hoc libro a Petro recensita, exceptis duobus aut tribus exemplis, ei relata fuerint a personis eiusdem ordinis, inter quas etiam annumerandus est, ut diximus, Aymericus episcopus Claromontensis.

286. »In posterioris libri prologo sic scribit uenerabilis abbas: Quoniam ad roborandam fidem et mores instituendos miracula, nostro tempore uel circa nostra tempora gesta, quorum cognitio indubia datur, scribere proposui,« etc. Hec non solum ad sequentem librum, sed ad primum spectant, in quo, ut monuimus, quedam circa tempora illius, id est, tempore sancti Hugonis abbatis; et quidem de rebus tantum, Cluniacensem ordinem tangentibus,  gesta fuerant. Hic alter liber de miraculis triginta duo continet capitula, in quorum primo Petrus ex communi fama narrat, quomodo quidam comes Matisconensis olim uisibiliter a diabolo raptus est. In secundo agit de homine, »Qui terra obrutus per sacrificia et orationes Ecclesie ab angelo pascebatur;« quod in Gratianopolitano episcopatu euenisse asserit, et forsan acceperat ueniens ad Carthusiam Maiorem, ad quam non semel ascendisse suis locis in Annalibus dicemus. A capitulo tertio ad capitulum uigesimum tertium inclusiue uitam Matthei monachi Cluniacensis et episcopi Albanensis, anno 1139 sanctissime defuncti, perscribit. In uigesimo quarto et uigesimo quinto, uigesimo sexto, uigesimo septimo,  trigesimo primo, et trigesimo secundo capitulis, que recenset, eo presidente, in suo ordine contigerant. In uigesimo octauo capitulo tractat »De institutis Carthusiensium monachorum.« In uigesimo nono »De quodam fratre Carthusiensi, qui mira uigilans uidit.« In trigesimo »De miraculo cereorum Romanorum,« quod affirmat singulis annis fieri in ecclesia S. Marie Maioris, »usque ad hanc nostram etatem,« inquit, »et quantum deinceps Deo placuerit. Ex his triginta duobus capitulis uiginti septem spectant ad ordinem Cluniacensem: duo prima cum uigesimo octauo et uigesimo nono, que sunt de Carthusiensibus, res comprehendunt in regionibus, a Cluniaco non remotis, transactas. Solum capitulum trigesimum rem narrat,  longe a Cluniaco patratam, nempe Rome, quam forsan ipsemet ante aliquot annos ibidem degens uel audierat uel uiderat.

287. »Totum igitur illud opus, duobus libris distinctum, continet sexaginta capitula, quorum quadraginta octo sunt de miraculis, apud Cliniacenses sub ipso Petro abbate uel sub S. Hugone, qui eum monachum fecerat, perpetratis. In aliis decem  agitur de rebus mirabilibus, que, Petro uiuente uel etiam presidente, ut ex earum narrationibus coniicere licet, si unum portentum de comite Matisconensi excipias, euenerunt ordini quidem Cluniacensi extranee, sed uel circa Cluniacum  solo fere dempto Romano  miraculo, acte uel a monachis eiusdem ordinis Petro enarrate preter quinque aut sex, quas ab hominibus externis, sed fide dignis et Cluniaco uicinis didicerat. Hec autem omnia diligenter, et forte paulo latius examinata satis euidenter declarant, silentium Petri Cluniacensis nichil ueritati nostre historie detrahere. Quid enim mirum, si inter quinque aut sex miracula, ad suum ordinem non pertinentia, spectaculum nostrum non recensuerit? Hec preter unum aut duo acta uidentur circa Cluniacum, Petro uiuente, et ei ab amicis uicinis relata fuerunt; prodigium uero damnati hominis Parisiis satis longe a Cluniaco, et forsan inter priuatos parietes  contigit, et annis fere quindecim, antequam idem abbas nasceretur. Nec etiam dubium esse debet, quin multa alia prodigia in Galliis, in Hispaniis, in Anglia, in Italia, Petri temporibus, uel circa eius tempora euenerint, et tamen, his exceptis, que ad suum ordinem attinent, de nullo meminit, licet in has exteras regiones profectus fuisse legatur, non solum monasteriorum sui ordinis, sed totius Ecclesie negotia promoturus. Cur igitur nostrum potius, quam illa alia prodigia, suo operi inseruisset?

288. »Sed audio, qui pro Launoio respondeat I Petrum statuisse miracula, que suo tempore ubiuis contigerant, litteris consignare.« II »Singuta  miracula. que suis usurpauerat oculis, uel que ab hominibus fide dignis acceperat, duobus libris comprehendisse.« III »Ad secundi libri calcem Carthusiane religionis initium, statuta et mores uberiori oratione depinxisse.« Iu »Sese dolere plurimum, testatum fuisse, quod plura non posset referre miracula, que ad amantissimum sibi Carthusianorum ordinem spectant.« u »Inter miracula que suo tempore passim in Galliis facta commemorat, et inter ea, que de prima Carthusianorum origine et miraculis disseruit, stupendam hominis mortui narrationem desiderari.« Postremo ipsum Petrum »dixisse, Carthusiensium ordinem suo tempore institutum esse.« He sunt rationes, quas cum ex uerbis, tum ex silentio Petri  uenerabilis contra ueritatem prodigii Parisiensis deduxit Launoius. Ad I respondemus, Petrum quidem dixisse, consilium fuisse, »Miracula ubilibet suo tempore facta ad posterorum memoriam transmittere,« sed probauimus, eum etiam dixisse, mentem suam fuisse, narrare ea, que circa Cluniacum gesta fuerant; et ex discussione totius operis comperimus, cuncta fere ab eo conscripta miracula, que suum ordinem non respiciunt, patrata fuisse in regionibus, a Cluniaco non multum remotis: que uero in exteris siue remotioribus locis contigerant, uel in sui ordinis monasteriis acta fuisse, uel a personis eiusdem sibi relata. Ad II fecimus satis, cum ostendimus, eum toto suo opere comprehendisse tantum miracula, ad suum ordinem spectantia.  preter decem, quorum quatuor aut quinque a Cluniacensibus monachis, cetera ab amicis Cluniaco uicinis didicerat.

289. »Ad III. Fatemur, Petrum longa narratione statuta et mores nostri ordinis depinxisse, sed non ita ubertim initia eius depinxit, ut uult Launoius. Sic enim de his habet: Seruatur,« inquit, »in Burgundie partibus inter omnes Europe nostre monastici ordinis professiones professio quedam, multis aliis eiusdem monastici propositi sanctior et cautior, instituta nostro tempore a quibusdam Patribus magnis, doctis et sanctis, magistro Brunone Coloniensi, magistro Lauduino Italico, ac quibusdam aliis uere magnis, ut dixi, et Deum timentibus uiris, qui quorumdam antiquorum  monachorum tepiditate, negligentia ac desidia predocti, seculo abrenuntiare uolentes, cautius sibi suisque in uia Dei sectatoribus, consuluerunt,« etc. Deinde multa de uestibus, de reditibus, de moribus ac statutis addit. Hec est eius uberior, siue potius sterilior narratio de initio ordinis. Nam ibi tantum dicit, quod »professio quedam aliis sanctior instituta fuerit a magistro Brunone Coloniensi, magistro Lauduino Italico ac quibusdam aliis uere magnis Patribus.« Sed postea ut recte annotauit Launoius, »Uberiori oratione depingit statuta et mores ordinis.« Hic enim erat scopus illius, ut sapienter monuit doctus Sausseius, nempe »Agere de instituto, non de institutione Carthusiani  ordinis.« Et reuera si decreuisset, institutionem ordinis depingere, multa alia narrasset, que ignorare non poterat. Unde nichil de causa institutionis, siue illa orta fuerit ex collatione sanctum Brunonem inter et alios clericos Remenses habita, siue ex persecutionibus Manasse, aut ex terrificis damnati hominis clamoribus: nichil etiam de modo, de sancti Brunonis, et sex sociorum eius Gratianopolim aduentu, nichil de accessu ad sanctum Hugonem episcopum, nichil de septem stellarum eidem episcopo facta uisione profatus est; que tamen ignorasse minime credendus est: imo ne uerbum quidem unum de sancto Hugone sibi optime noto profert, quo consulente, iuuante, comitante, Carthusie solitudinem primi Patres adierant, et extruxerant;  adeo est Petrus propositi sui tenax siue scopi, quo de institutis Carthusiensibus tantum loqui aggressus fuerat. Et quod magis est obseruandum, nec ipsam Carthusiam, nec ipsum ordinem, de quo loquebatur, nominat. Unde dubitari posset, de quo uerba faciat, nisi suam narrationem tali inscriberet titulo: »De institutis Carthusiensium monachorum.« Non est igitur irridendus a Launoio Sausseius, quod distinxerit institutionem ab institutis.

290. »Ad Iu. Ignoramus, quid sibi uelit Launoius, dum Petrum Cluniacensem describit, Dolentem, quod plura non possit referre miracula, que ad amantissimum sibi Carthusianorum ordinem spectent.« Si nichilominus diuinare licet, credimus, eum his uerbis ingeniosis subtiliter uoluisse declinare  obiectionem sibi ex uerbis uenerabilis abbatis faciendam, cuius ui omnes consequentias, quas ex silentio eius ducit, penitus corruturas preuidebat. Nam per hec uerba significat pius abbas alia quidem miracula in ordine Carthusiensi fuisse patrata, sed dolore se affici, quod ea non possit referre. Statimque causam sui doloris hanc fuisse sanctus uir enuntiat his uerbis iam superius precitatis, sed, hic necessario repetendis: »Multa quidem,« inquit, »in illo sacro ordine miracula contigisse, a pluribus accepi; sed quia ipsi humilitatis uirtute, qua semper serui Dei miranda opera sua, quanto possunt nisu, occultant, uix aliquid ex his prodere alicui uoluerunt, rara, imo rarissima, quibus omnimoda fides accommodanda esset,  ad me miracula peruenerunt. Que tamen absque dubio certa comperi, tacere nec uolo, nec proposui.« Deinde duo mirabilia de quodam fratre conuerso, nec plura de eo, uel de aliis narrat. Hec scripsit Petrus diu post annum 1145, ut ex capitulo 25 libri secundi colligimus, ubi sic loquitur: »In primordiis pontificatus domini pape Eugenii, ad uisitandum tam ipsum, quam communem matrem Romanam Ecclesiam, Romam adii.« Electus est Eugenius anno 1145, sed quando hec Petrus scribebat, plures iam annos effluxisse, innuit dicens: »In primordiis pontificatus domini pape Eugenii.« Cum igitur tantum meminerit de ordine nostro capitibus 28 et 29 eiusdem libri, patet ea, que de antiquis Patribus  refert, ab eo tantum scripta fuisse diu post annum 1145. Unde non mirum, si a Carthusiensibus, opera sua occultantibus, spectaculum illud etiam Petro celatum fuit, quod iam fere ab annis septuaginta uel etiam amplius contigerat, et diu ante ortum eiusdem abbatis, ut mox probabimus.

291. »Ad u. Huic rationi factum est satis ex superioribus responsis, quibus probauimus, pleraque miracula, que suo tempore passim in Galliis facta commemorat, spectare monasteria Cluniacensis ordinis; paucissima uero, que ad eum non pertinent, edita fuisse circa Cluniacum; que licet daremus passim etiam facta in Galliis, nichil etiam nobis obesset Petri silentium, qui tam pauca in toto suo opere describens multa alia uel ignorauit uel tacuit.  Ad ultimum, concedimus, Petrum scripsisse, institutam fuisse suo tempore Carthusiensium religionem, sed eius uerba non ita stricte sumenda esse, ex hoc ipso liquet, quod constet, eum pluribus post conditum ordinem annis natum fuisse. Nam cum dicatur electus abbas anno Christi 1122, etatis uero  suo uigesimo ferme octauo, debuit tantum nasci anno 1095, uel circiter, id est, quatuordecim post editos damnati hominis clamores annis. Ergo non Petri tempore, sed ante eius tempora ordo institutus est. Nec iuuat reponere illum etiam retulisse historias et miracula, circa sua tempora perpetrata, quod quidem uerum est erga res Cluniacensium, sed non erga prodigia eidem ordini extranea, que fere omnia, uno aut  duobus duntaxat exceptis, uiuente uel etiam presidente Petro, accidisse, ex precedenti examine ostendimus. Denique multa miracula Petrum fugisse aut latuisse, colligimus ex eius prefatione ad secundum librum de miraculis; ubi sic conqueritur, quod non sit, qui ad miracula scribenda animum applicet: »Ad tantum autem,« inquit »iam fructum infructuosa huius silentii segnities peruenit, ut quecunque in Ecclesia Dei siue in regnis christianis a quadringentis uel quingentis ferme annis facta sunt, uniuersa pene nobis et omnibus ignota sint.

292. »Tanta enim apparet distantia nostrorum temporum, ut, que ante quingentos et mille annos gesta sunt nobis notissima que uero exinde  ipsis quoque diebus nostris acta sunt. prorsus ignota sint. Inde est, quod Historiis antiquis, ecclesiasticis gestis, libris multiplicis doctrine, Patrum instructiones et exempla continentibus, abundamus · eorum autem que temporibus nobis contiguis contigerunt, nescio, si uel unum habemus.« Hec ille, qui superius dixerat, »Dolere se et supra quam multis forte credibile sit, torpori multorum irasci, qui, cum scientia, litteris atque eloquio abundent. miranda omnipotentis Dei opera, que sepe in diuersis terrarum partibus ad instructionem Ecclesie fiunt, memorie posterorum mandare scribendo pigritantur.« Quamobrem sub finem profitetur, se »secundum uires a  Deo datas, si quid dignum uel utile inuenire potuerit, ad Dei laudem uel profectum legentium modernis uel posteris manifestaturum.« Et tamen, cum huiusmodi tanto teneretur desiderio, nichil de sui temporis thaumaturgo, sancto scilicet Bernardo sibi amicissimo et familiarissimo dixit, cum amplus sibi pateret miraculorum ab ipso frequentissime patratorum campus, ex quo saltem pauca, eaque insigniora excerpere potuisset, in quibus esset illa notatu digna ducis Aquitanie Guillelmi conuersio. Nihil de sanctis Norberto et Roberto de Arbricello; nichil de tot aliis uiris sanctissimis, qui eodem cum Petro uiuebant tempore; nichil de ordinibus monachorum, qui tunc multis claruerunt signis et uirtutibus; nichil, inquam, de his omnibus  scripsit. Cumque plura de Carthusiensibus referre potuisset, quos ille in quadam epistola, quam dabimus anno 1156, fatetur »innumeris per orbem diffusis miraculis claruisse,« que ideo illum latere non potuerant, unius tamen fratris conuersi solum meminit, non solum quia primi Patres sua opera predicare nolebant, sed certe etiam ex defectu sue memorie, ut constare uidetur ex historia illa miraculosa Auduini monachi Chartusie, intra niues et ruinas monasterii post dies duodecim uiui reperti, quam omisit Petrus, licet eam optime nosset, cum de casu illo niuium et rupium consolatoriam scripserit ad Guigonem epistolam, quam suo loco in Annalibus dabimus.

293. »Sed quod magis miraberis, nichil Petrus de  sancto Hugone abbate Cluniacensi, a quo monasticum habitum susceperat, preter quamdam uisionem, narrauit; a quo tamen multa preclara et stupenda miracula, tum in uita, tum post mortem patrata, legimus in eius uita. Debilem itaque argumentationem ex silentio Petri Cluniacensis rimatus est cum Massono Launoius, qui sola illa ratione historiam hanc nomine fabule et anilis narrationis traduxit. Cuius si regulis teneremur, inter fabulas etiam censeremus, quidquid de aliis sanctis Petrus tacuit.« Hec omnia Carthusianus noster anonymus. Sed an negatiuo, quod e Petri Cluniacensis silentio formatur, argumento uim omnem adimunt? A Petro uenerabili, ait quantum ad substantiam, duntaxat quinque aut sex, que ad Cluniacensem ordinem non  spectent, miracula recensentur, ac proin pauca hec inter non inueniri prodigiosam doctoris damnati anastasim, mirum non est, maxime cum Petrus stellarum septem uisionem, S. Hugoni Gratianopolitano episcopo, dum ad eum S. Bruno cum sex sociis accederet. oblatam. aliaque nonnulla ad S. Brunonem spectantia, silentio etiam preterierit. Atque hec quidem, ob quam petitum e Petri silentio contra doctoris damnati historiam argumentum enerue putat ac infirmum, ratio uidetur precipua; uerum etsi omnia fere miracula, que Petrus litteris consignauit, ad Cluniacensem ordinem spectent, hic tamen scriptor propositum sibi habebat ad posteros transmittere etiam miracula, que alibi,  quam in Cluniacensi suo ordine, euenissent. »Hec, inquit lib. II, cap. 28, . . . in toto isto opere principalis, ut sepe iam dixi, fuit mihi causa scribendi, hoc est, miracula ubilibet, et quolibet tempore facta ad presentiam uel posterorum memoriam transmittendi.« Audi etiam, que huc facientia in eodem libro secundo fuerat prefatus. »Quoniam ad roborandam fidem  et mores instituendos miracula nostro tempore uel circa nostra tempora gesta, quorum cognitio indubia datur, scribere proposui. Post ea, que premissa sunt, alia quoque legentibus uel audientibus non minus, ut credo, utilia adiungenda sunt.

294. »In quibus, ut supra iam dixi, nullum temporis ordinem seruo, nullius generis miracula uito,  sed sicut ea uel olim didici, uel quotidie a diuersis et fide dignis discere possum, scripture commendo.« Ut quid ergo Petrus, cui, ut ex hisce recitatis uerbis intelligitur, quecunque et ubicunque gesta miracula in litteras mittere propositum erat, silentio preteriit, si factum unquam sit, horrendum illud prodigium, quo doctor Parisiensis tantisper rediuiuus, iusto Dei iudicio se damnatum, publice coram innumera propemodum populi multitudine e feretro proclamarit? Ais quidem, multa alia prodigia ac miracula silentio pariter a Petro inuolui; uerum isthec, que pariter ab hoc scriptore non memorantur, sunt huiusmodi, ut facile ab eo uel ignorari, uel cum scriberet, in memoria non haberi, uel denique uelut minus notatu digna preteriri  potuerint. At uero Parisiense prodigium, utpote quod in opinione, quam hic discutimus, coram innumera propemodum populi multitudine factum, longeque proinde ac late diuulgatum atque ad posteritatem transmissum fuisset, ignorari haud facile ab eodem Petro potuisset, a quo etiam proinde, utpote simul et notatu dignissimum, et ad finem preterea a Petro intentum, seu »ad fidem  roborandam« bonosque mores inspirandos longe aptissimum, uerosimiliter et in mente habitum, et commemoratum fuisset, maxime cum Petrus insuper studium et operam posuerit, ut, que ad ordinem Carthusiensem spectabant, miracula undecunque conquireret, compertaque litterarum monumentis consignaret, uti ipsemet libro II, cap. 29  indicat hisce uerbis. »Multa quidem in illo sacro  ordine miracula contigisse, a pluribus accepi, sed quia ipsi humilitatis uirtute, qua semper serui Dei miranda opera sua, quanto possunt nisu, occultant, uix aliquid ex his prodere aliqui uoluerunt. Rara, imo rarissima, quibus omnimoda fides accommodanda esset, ad me miracula peruenerunt; que tamen absque dubio comperi, tacere nec uolo, nec proposui.«

295. Ad hec Petrus lib. II, cap. 28 sic scribit: »Seruatur in Burgundie finibus inter omnes Europe nostre monastici ordinis professiones professio quedam, multis aliis eiusdem monastici propositi sanctior et cautior, instituta nostro tempore a quibusdam  Patribus magnis, doctis et sanctis, magistro Brunone, magistro Lauduino Italico ac quibusdam aliis.« Quibus uerbis cum pauca saltem de Carthusiensis ordinis institutione commemoret, uerosimile apparet, scriptorem illum, qui totus est in referendis miraculis apta hac exponendi, que sacri illius instituendi ordinis causa fuisset, occasione obtenta, luctuosam iuxta ac prodigiosam doctoris damnati historiam, si locum unquam hec obtinuisset, silentio non fuisse preteriturum. Omnibus itaque, que Carthusiani anonymi uerbis supra recitatis includuntur, rationibus rite expensis, argumento negatiuo, quod e Petri uenerabilis silentio contra doctoris Parisiensis anastasim formatur, omnem prorsus uim denegare non ausim, etsi interim multum absit, ut  Launoio assentiar, qui in sua de uera causa secessus S. Brunonis in eremum Dissertatione uel ob solum Petri uenerabilis de prodigiosa doctoris anastasi silentium fabulis commentisque hanc accensendam autumat. Et uero, cum Petrus  diserte affirmet, sese rara, imo rarissima, que ad ordinem Carthusiensem spectarent, fidemque omnimodam mererentur, miracula intellexisse, eaque nichilominus, que indubitata esse, comperit, litteris mandasse, fieri potest, ut horribilem doctoris damnati historiam, ut ut sibi non ignotam, commemorandam non duxerit, quod eam, utpote quam forte nullis prorsus litterarum monumentis, sed sola traditione populiue fama intellexisset, pro omnino certa atque indubitata non  haberet.



§ XuII. Quid de aliorum, quos Launoius preterea laudat, scriptorum antiquorum silentio statui debeat.

296. Inter scriptores antiquos, silendo, ut uult Launoius, prodigiosam doctoris Parisiensis anastasim a uero alienam testatos, esse etiam nonnulos, quorum silentium aut nulla, aut ualde exigua contra hanc ui pollet, iam supra indicaui. uerum iis, de quorum silentio duobus proxime pregressis §§ disserui, hic adhuc ex recensitis a Launoio alios nonnullos, a Buleo in Uniuersitatis Parisiensis Historia t. I adductos, addere idcirco lubet, quod illorum omnium silentium contra hunc scriptorem, maximi id facientem, nullius prorsus esse roboris contendat  Carthusianus anonymus, Annalium ordinis sui libri quarti hactenus non uulgati auctor, cuius argumenta omnia, doctoris damnati historie utcunque suffragantia, in medium statui proferre. A Sigeberto Gemblacensi duco initium. Hic in Chronographia ad annum 1084 de sancto Brunone sic scribit: »Bruno natione Teutonicus ex urbe Colonia, litteris apprime eruditus, Remensis ecclesie canonicus et scholarum magister, relicto seculo, eremum Carthusie fundat, propositumque monastice conuersationis satis arduum instituit. Huius sancti propositi cooperator et emulator beate memorie Hugo, Gratianopolitanus episcopus ab eodem Brunone habitum monachicum sumpsit, cunctisque ibi habitantibus insigne  prebuit exemplum.« Launoius, in sua de uera causa secessus S. Brunonis in eremum dissertatione recitatis etiam hisce uerbis, subdit: »Hec ex editione Pistorii, que in editione Mirei desunt. Mireus tamen in editione sua unum Sigeberti manuscriptum codicem e bibliotheca Iusti Lipsii citat, in quo hec erant de Brunone: In uasta eremo, que Carthusia dicitur, apud Gratianopolim monasterium et cellas edificare incipit.«

297. »Hec omnia lectorem celare nolui, ne sibi fucum ex Sigeberto fieri queratur. Sed siue Lipsii codicem, siue Pistorii editionem sequamur, inde constabit semper, apud antiquos omnes ratam non esse de doctore narrationem.« Ita Launoius, recte sane hic innuens, Chronographie Sigebertine per  pistorium editionem in uerbis proxime ex hac recitatis a genuino Sigeberti textu deflectere. Id porro Carthusianus noster anonymus operis sui num. 101 amplius declarat hunc in modum: »Sigebertus dicitur obiisse anno 1113. Quod si ita est, concedi necessario debet hec uerba  ab aliquo alio eius Chronographie addita fuisse. Nam, ut superius adnotauimus, sub teste quinto Sigeberti de Brunone pars prior eisdem ferme uerbis habetur in Chronico quatuor primorum priorum Carthusie, quod constat editum tantum post mortem Sigeberti. Nec auctor chronici dici debet ea mutuatus fuisse a Sigeberto; nam que sequuntur apud Sigebertum, apertissime declarant, ea fuisse scripta mortuo iam sancto Hugone, qui Sigeberto annis  fere uiginti superfuit. Huius sancti propositi,« inquit ille subdititius Sigebertus, »cooperator et emulator beate memorie Hugo Gratianopolitanus episcopus ab eodem Brunone habitum monachicum sumpsit, cunctisque ibi habitantibus insigne prebuit exemplum.« Quis non uideat, hic uerba fieri de Hugone tanquam mortuo et iam inter sanctos relato, cum ornetur titulo »B. memorie« et dicatur in preterito »insigne prebuit exemplum?« Preterea constat, in iisdem uerbis crassissimum irrepsisse errorem, ubi sanctus presul dicitur habitum monachicum ab eodem Brunone sumpsisse, quod falsissimum probabimus in Annalibus ad annum 1087.

298. »In hos certe errores Sigebertus non impegisset,  qui uiuebat eodem tempore, quo sanctus Hugo Carthusiam frequentabat, et pluribus ante eum annis obiit. Sed etsi hec concederentur ab eodem Sigeberto scripta fuisse, nichil nobis obessent, cum ille minus historicus dicendus sit, quam compendiator, qui nichil habet eorum, que a ceteris digeruntur.« Sane uerba, e Sigeberti Gemblacensis Chronographia supra huc transcripta, Sigeberti non esse, sed scriptoris posterioris, qui in hanc illa intrusit, Carthusianus noster anonymus, sibi etiam Launoium, uti proxime recitata huius uerba satis indicant suffragantem habens, merito hic contendit. Atque id quidem etiam sufficienter, ne dicam inuicte, probatum dat, etsi interim, per uerba, que  assignat, de Hugone, tanquam mortuo, iamque inter sanctos relato, sermonem fieri, perperam existimet e solo, quo hic in illis ornatur, »beate memorie« titulo, utpote uiuentibus adhuc, ut Cangius in Glossario ad uocabulum »Memoria,« aliique docent, per scriptores antiquos subinde etiam attributo. uerum an silentium, quod de prodigiosa doctoris anastasi in laudatis Chronographie Sigebertine uerbis seruatur, merito etiam, si hec Sigeberti uere esse concedantur, nichili facit? Ita omnino existimo, quod nulla plane occurrat ratio, ob quam uerosimile utcunque euadat, futurum fuisse, ut Sigebertus luctuosam illam historiam, ut ut optime etiam sibi perspectam, in paucissimis, que de Brunone memorie prodit, commemoraret. Atque hinc etiam  nullius plane ponderis apparet silentium, in iisdem uerbis seruatum, quiscunque demum sit scriptor antiquus, a quo hec uti ex dictis factum, in Sigeberti Chronographiam fuere illata.

299. Dispiciamus modo, an ualidius contra Parisiense prodigium ex Roberti de Monte, qui Sigeberti Chronographiam continuauit, silentio arguatur. »Multa,« inquit de hoc scriptore in sua de uera causa secessus S. Brunonis in eremum dissertatione cap. I Launoius, »de Carthusianorum institutis, consuetudinibus, et origine ipsa disserit, nec ullum tamen damnato doctori testimonium prebet.« uerba omnia, que Roberto de Monte attribuit, huicque sue contra Parisiense prodigium obiectioni Launoius premittit, Carthusianus noster anonymus transcribit, simulque  ad hanc respondet. Textum eius integrum una cum Roberti, que includit, uerbis huc transfero. Sic habet: »Robertus de Monte . . . Carthusiensium monachorum ad annum 1131 meminit his uerbis: Monachi Carthusienses paulatim pullulabant, qui, pre ceteris continentes, pesti auaritie, qua plurimos sub religionis habitu laborare uidemus, terminos posuerunt, dum certum numerum hominum, animalium, possessionum, quem eis pretergredi nullo modo liceat, statuerunt; et ipsi singulas singuli cellulas habentes, ac raro nisi uel ob Dei cultum, uel ob mutuum in caritate solatium conuenientes, perfectius mori mundo, et ceteris tanto diligentius, quanto secretius uiuere Deo elegerunt.« Hec Robertus in editione, qua usus est  Launoius; nam in editione, quam modo pre manibus habemus, facta anno 1651 Lutetie Parisiorum apud Ioannem Billaine studio et opera doctissimi ac religiosissimi Luce Dacherii nichil prorsus ad prefatum annum 1131, neque in tota Appendice de Carthusiensibus habetur, sicut neque ad annum 1132, ubi Launoius hec de sancto Hugone in suo exemplari legit: »Obiit uir sanctus, Hugo Gratianopolitanus episcopus, cuius religiosam admodum uitam conscripsit Guigo prior Carthusie.«

300. »Codicem, quem habuit Dacherius, autographum existimat; unde liquet, ea, que de sanctis Brunone et Hugone in aliis codicibus reperta sunt, a quodam recentiore fuisse adiecta. Quod etsi nobis  sufficeret ad reiiciendam uerborum a Launoio relatorum auctoritatem, nichilominus acsi essent genuina Roberti uerba, Launoio respondemus, I Robertum in tota sua Appendice ad Sigebertum iuxta nostram editionem nichil referre eorum que acciderant ante annum 1101, quo Chronicon Sigeberti persequi cepit, nisi quando agit de principum genealogia uel episcoporum successione, que quidem altius nonnunquam, licet raro repetit. II uerba a Launoio relata, non de initiis ordinis loqui, sed de eius progressu, ut ex ipsissimis uerbis apparet, »Monachi Carthusienses paulatim pullulabant.« Et reuera eorum anno 1131, id est, fere quinquaginta post fundatum ordinem annis erant tantum quinque aut sex domus Carthusiensis instituti in tota Ecclesia  III Roberti precipuum in hac. Appendice scopum fuisse, Northmannorum et Anglorum historiam describere, quod ipsemet profitetur in prologo his uerbis: »Igitur quia predictus Sigebertus Chronica sua incipit ab anno Incarnationis Dominice 381, et produxit ea usque ad annum eiusdem Dominice Incarnationis 1100, ego exinde . . . . . usque ad annum 1182 ea, que in diuersis prouinciis, et maxime in Northmannia et Anglia euenerunt, et ad meam notitiam peruenerunt, sub annis Dominice Incarnationis colligere aggrediar. Et hoc ideo libentius, quia uolo gesta primi Henrici, strenuissimi regis Anglorum et ducis Northmannorum a quo habeo incipere, summatim per singulos annos adnotare.«

 301. »Stetit promissis Robertus; nam per totum suum opus nullum preterit annum, quo de Northmannis et Anglis multa non referat, sepe nichil uel paucissima de aliis prouinciis scribens Iu Robertum nichil fere de aliis ordinibus aut de eorum originibus et institutis scripsisse in hac Appendice; unde non mirum, si de Carthusiensibus etiam siluerit, aut tam pauca dixerit iuxta citationem a Launoio factam. Denique notandum, hunc auctorem in suo prologo innuere quidem, multa se relaturum prodigia, ut etiam fecit, sed constat, eum tantum de iis meminisse, que euenerunt ab anno 1101, ut iam supra monuimus. Non est igitur Robertus annumerandus inter auctores, Qui famosam damnati hominis anastasim non pretermisissent, si etiam aut  legissent, aut audiuissent accidisse.« Neque contrarium concludi debet ex uerbis eiusdem Roberti, qui in Tractatu de immutatione ordinis monachorum de abbatibus et abbatiis Northmannorum capite II de origine Carthusiensium hec habet: »Eodem fere tempore, quo ordo Cisterciensis in Cabillonensi parochia exortus est, Carthusiensis etiam in episcopatu Gratianopolitano adinuentus est. Genus hoc eremitarum sub priore agit, nec numerum tertium decimum multitudo transcendit. Unusquisque in cella sua priuatis diebus separatus ab aliis orat, dormit et manducat; que tamen celle contigue et loco coniuncte sunt. Festis diebus ad ecclesiam et ad mensam conueniunt, et de  spiritualibus inter se conferunt. Instituta uero et diurni et nocturni officii secundum regulam sancti Benedicti persoluunt.«

302. »Hec ille, qui causam uel occasionem, que sanctum Brunonem in eremum impulit, non affert, quia nichil omnino de sancto Brunone, nec ipsius nomen habet. Sed tantum loquitur de quibusdam Carthusiensium moribus, quos ex Guigonis nostri Consuetudinibus uidetur hausisse. Sic et de aliis aliorum ordinum fundatoribus et patriarchis tam summatim meminit, ut nichil fere de iis referat memorabile, contentus tempus conuersionis eorum assignare cum anno, quo uel seculo abrenuntiauerunt uel suum institutum inchoauerunt.« Luculentissime profecto hec euincunt, aut parum admodum  aut nichil luctuose damnati historie officere seruatum de hac a Roberto de Monte silentium. Neque uero uel hoc, uel quod supra iam memoratum, Sigeberti Gemblacensis scriptorisue antiqui, qui in huius Chronographiam num. 296 huc transcripta uerba intulit, silentium ad horrendi prodigii falsitatem monstrandam multum conducere, existimauit ipsemet Launoius, utpote ex recitatis amborum scriptorum illorum uerbis, in quibus nichil omnino de infausti doctoris anastasi occurrit, contra Raynaudum duntaxat inferens, ratam hanc apud omnes scriptores antiquos non esse; quod, ut uerum sit, falsum esse luctuosum illum euentum, non requiritur. Sed hec de Sigeberti Robertique de Monte, qui huius Chronographiam prosecutus est, silentio  dicta sufficiant. Inter scriptores antiquos a Launoio recensitos, quorum de damnato doctore silentium maiori in pretio Buleus habuit, locum etiam obtinet Gaufredus uosiensis prior, qui Chronicon, a Labbeo tom. II Bibliothece noue librorum mss. publici iuris factum, seculo duodecimo senescente contexuit.

303. Scriptor ille in hoc suo opere cap. 21 sic scribit: »Ordo Carthusiensium sanctissimus incepit hoc tempore, scilicet anno 1086  per Brunonem uirum sanctum, natione Alemannum de Colonia Agrippina, magistrum in theologia, cum sex aliis uenerabilibus uiris in diecesi Gratianopolitanensi. Hic ordo, teste B. Bernardo, inter omnes ecclesiasticos ordines  primatum tenet, non ratione temporis, sed uigore sanctitatis: unde ipse uocat eum speciosissimam columnam Ecclesie. uictor papa, dum esset monachus Cassinensis, per somnium uidit Deum, sue dignationi in solitudine Carthusiane habitaculum construentem, et dicitur, quod spiritu prophetie pollebat.« uerum an ex eo, quod damnati historie Gaufredus hic non meminerit, recte contra hanc, ueluti uel idcirco fictitiam aut certe commenti suspectam, Launoius et post hunc Buleus arguunt? Carthusianus noster anonymus, postquam Gaufredi uerba iam nunc recitata in opus suum intulit, ita subiungit: »Hec Gaufredus, qui noua et hactenus inaudita atque a nullo commemorata nobis reuelat,  dum dicit, uictorem papam spiritu prophetico fundationem ordinis  preuidisse, de cuius uisione dicemus anno 1086. His Gaufredi uerbis  subiungit Launoius: Hic de damnato doctore et canonico loquendi locus erat amplissimus, Gaufredus tacuit, quia tunc illud otiosi homines nondum inuexerant.«

304. »Sed illud iam, non quidem inuexerant, sed prout a fide dignis sibi fuerat relatum, scriptis mandauerant anonymus noster Carthusiensis et Cesarius Eisterbacensis Gaufredi cetanei. Neque mirum, si Gaufredus illud tacuerit, cum et fere alia omnia de sancto Brunone et ordine dicenda tacuerit, qui etiam historiam, iam ab annis centum et ultra peractam,  cuiusque memoria tunc apud solos pene Carthusienses seruata fuerat, ignorare poterat.« Quod si historia illa publice ingenti hominum astante multitudine, acciderit, nulla ratione uerosimile apparet, eius memoriam etate Gaufredi, qui centum nondum, imo forte ne sexaginta quidem, a Brunonis« obitu elapsis annis floruit, apud solos pene Carthusienses superfuisse. Quis ergo factum credat, ut horrendum prodigium ignorarit, ideoque eius non meminerit Gaufredus? Attamen cum hic scriptor, ut recte etiam obseruat Carthusianus anonymus, alia fere omnia ad Brunonem spectantia omittat, nec ullo ex capite Parisiense prodigium, ut ut perspectum exploratumque id habuisset, pauca inter, que de sancto tradit, commemoraturus fuisse uideatur,  argumentum sane, quod eius silentium suppeditat. admodum infirmum apparet. uerum, quibus nonnichil plus roboris inesse uidetur, nunc subdo. Monachus Antissiodorensis, qui sub finem seculi XII et initio sequentis, aut certe, Innocentio III summo pontifice, floruit, apud Launoium Dissertatione de uera causa secessus S. Brunonis in eremum cap. 1 sic scribit: »Circa id tempus S. Hugo, Gratianopolitanus episcopus, uidit per somnium in solitudine Carthusie Deum sue dignationi habitaculum construentem, stellas etiam septem ducatum sibi prestantes itineris. Et ecce, sanctitatis eius odore tracti ad ipsum ueniunt septem uiri, qui omnes uno desiderio succensi locum eremitice uite congruum querebant, necdum repererant. Horum primus magister  Bruno, uir religione scientiaque famosissimus, alii quatuor litterati, duo laici, quos sanctus Hugo gratanter suscepit, et uoti compotes fecit. Ipso namque iuuante, consulente, comitante, Carthusie solitudinem intrauerunt. Sic cepit ordo Carthusiensis, inter ceteros ordines puritate mentium ac theorie studio singularis.«

305. Launoius, qui, ut iam innui, in laudata sua Dissertatione uerba hec recitat, iis deinde subiungit: »Non magis« apud hunc, monachum nempe Antissiodorensem, »quam apud alios,« quos nimirum iam ante retulit, »rata est de doctore narratio, et terribilis euentus, qui Brunonem in eremum abegerit. Neque profecto horribilem illius doctoris  anastasim preteriisset monachus ille, qui passim memorat incertos rerum exitus, et in plerisque hominibus ancipitem uite fortunam, spectra et id genus prodigiorum.« Accipe modo, quid ad hec reponat Carthusianus noster anonymus. Sic itaque Annalium ordinis sui lib. Iu, num. 116 habet: »Hec  ille anonymus apud Launoium, qui, ut uidetur, hec omnia ex uita sancti Hugonis a Guigone edita exscripsit, mutato tantum uerborum ordine, cuius propterea testimonio eadem opponimus, que superius Guigonis testimonio  opposuimus. Preterea quid ponderis habeat auctoritas negatiua, iudicent uiri docti. Monachus Antissiodorensis nichil habet de  spectaculo, ergo falsum est spectaculum. Si liceret ita argumentari, ipse etiam ruerent euangelice ueritates, quarum multe in sola nituntur traditione. Sed esto, quod monachus ille »passim memoret,« ut asserit Launoius, »incertos rerum exitus, et in plerisque hominibus ancipitem uite fortunam, spectra et id genus prodigiorum,« nunquid omnes memorat, uel in omnibus hominibus memorat? Quod certe asserere, uidetur temerarium. Quosdam igitur, imo et permultos rerum exitus omisit, et inter illos istud prodigium omittere potuit, sicut et tres sancti euangeliste piscinam probaticam nimis admirandam, et Lazari suscitationem stupendam omiserant.

306. »Postremo monachus ille, ut habet Launoius,  floruit sub Innocentio III, summo pontifice, quo tempore noster anonymus Carthusiensis  primus omnium cepit hanc historiam scriptis mandare, cuius memoria apud solos fere Carthusienses, adhuc paulatim tantum pullulantes custodiebatur. Unde non mirum, si monachus ille Antissiodorensis, cui forsan cum Carthusiensibus nulla intercedebat consuetudo, ueram non nouerit ordinis originem, cuius nullam propterea causam attulit, sed sola uerba exscripsit, que in uita sancti Hugonis legerat. Denique cum prefati auctoris Chronicon modo non habeamus pre manibus, plura ex eo contra. Launoium elicere non possumus.« Ita ille; an autem in omnibus recte, nunc dicendum.  Ac primo quidem, cum dubium non appareat, quin monachus Antissiodorensis supra huc transcripta uerba ex Hugonis Gratianopolitani episcopi uita, per Guigonem quintum Carthusie priorem scripta, deprompserit, seruatumque ab hoc in illis de doctoris Parisiensis anastasi silentium nulla omnino contra hanc  ui polleat, consectarium fit, ut nec, quod in iisdem monachus Antissiodorensis de eadem seruat, magni roboris sit. Quod uero pertinet ad silentium, quo hic omnibus etiam aliis Chronici sui locis horrendum prodigium preterit, inde etiam, falsum hoc esse, haud recte concluditur. Cum enim, ut Carthusianus noster anonymus recte obseruat, non omnes prorsus rerum  exitus commemoret, horribile doctoris exitium esse potest ex iis, quos silentio suppressit. Attamen cum monachus ille, ut Launoius innuit, multus equidem sit in recensendis prodigiis, minus uerosimile apparet, futurum fuisse, ut Parisiense, si contigisset, damnati spectaculum, ceteris omnibus, que narrat, prodigiis memoratu utique longe dignius, litteris consignare omitteret.

307. Atque hinc iam fit, ut ad eorum qui luctuosum euentum negant, opinionem e laudato Antissiodorensi monacho, silentio hunc pretereunte, robur qualecunque accedat. Nec iuuat reponere, horrendam historiam, utpote cuius uere facta memoria apud solos fere Carthusienses seculo tertio decimo superfuerit, Antissiodorensi monacho, qui tunc ex dictis  floruit, fuisse ignoratam; quam parum enim uerosimile id sit, ex iam supra dictis liquet. Porro rationes similes fere ac pares iis, ob quas, ut modo docui, monachi Antissiodorensis silentium contra prodigiosam doctoris anastasim robur obtinet, faciunt etiam, ut eidem Malleacensis Chronici, cuius auctor circa annum 1140 floruit, silentium officiat. De hoc enim Chronico Launoius in sua de uera causa secessus S. Brunonis in eremum dissertatione, cap. 1, ita loquitur: »Plenum est uisionibus et euentis memorabilibus, que ab auctore cupidissime narrantur; ut uel inde iudices, nusquam pretermissurum fuisse tale spectaculum, si contigisset et ea contigisset ratione, que libros auctorum omnium impleuisset;« Launoio autem in iis, que hic de Malleacensi Chronico, seu  potius de huius auctore affirmat, esse assentiendum, ipsummet inspectum docebit hoc Chronicon, quod apud Labbeum tomo II Bibliothece noue librorum mss. modo exstat insertum. Nec omni etiam ui destituitur de doctoris anastasi silentium ab auctore Florum mss. Historiarum Adamo, uincentio Bellouacensi et scriptore Chronici S. Martini Turonensis seruatum. Etsi enim tres hi scriptores, ut Carthusianus noster anonymus recte obseruat, uerba sua, a Launoio recitata, uel ex Guigone quinto Carthusie priore, uel ex Gaufredo uosiensi, uel ex aliis denique, quorum silentium ex dictis aut nichil omnino, aut certe parum admodum prodigiose anastasi obest, indubie acceperint, alios tamen etiam non paucos scriptores, seculo XIII, quo floruerunt, antiquiores,  adhibuere atque in hisce si quid memoratu dignum inuenerunt, id in lucubrationes suas passim intulere.

308. Quare cum nullam uspiam in hisce doctoris rediuiui, qui, sese iusto Dei iudicio damnatum, publice e feretro astantibus denuntiarit, mentionem faciant, argumento id est, apud scriptores illos, e quibus forte aliqui temporum iniuria modo etiam periere, a uincentio aliisque duobus laudatis scriptoribus feralem historiam non fuisse inuentam. Unde fit, ut contra hanc non parum faciant tres isti scriptores, utpote silentio suo silentium aliorum omnium, a se adhibitorum, quodammodo testantes inuoluentesque, quorum tamen aliqui saltem luctuosum  huiusmodi notatuque dignissimum euentum, si locum unquam habuisset, uerosimiliter scituri memoraturique fuissent. Ceterum scriptoribus antiquis, qui silentio suo horribili prodigio, utpote id pariter, si fuisset, uerosimiliter uel argumenti, quod tractarunt, ratione, uel aliqua quacunque de causa commemoraturi, utcunque officiunt; addi etiam possent, tum Hugo Flauiniacensis multique alii, a Launoio non memorati, quos hic enumerare necessum non est, tum maxime ascetici, diuinique uerbi precones, qui, cum, ut homines et a uitiis peccatisque auocarent, et ad uirtutem inflammarent, sermones pios habuerint, tractatus sacros ediderint, religiosas meditationes composuerint, horribile illud prodigium, si contigisset, alicubi in hisce uerosimiliter commemorassent,  utpote quo nichil fere ad finem a se intentum magis aptum magisque conducens excogitare aut fingere potuissent. Hinc Launoius dissertationis sepissime iam laudate cap. 1 scriptoribus antiquis, quorum silentium prodigiose doctoris anastasi officit, etiam Humbertum Burgundum, quintum predicatorum generalem magistrum, et S. Bernardum, Clareuallensem abbatem, accenset; ac priorem quidem recte; at non item posteriorem, habita etiam ratione epistole, ad fratres de Monte Dei conscripte.

309. Hic enim sanctus, quo ad uitia uitanda uirtutemque amplectendam legentes audientesue excitet, unice fere, que sacra Scriptura suppeditat, incitamenta in sermonibus piis, quos habuit tractatibusque  sacris, quos edidit, adhibere est solitus: epistolam autem, ad fratres de Monte Dei scriptam, non Bernardi, sed Willelmi, monasterii S. Theodorici prope Remos abbatis, fetum esse, Mabillonius tom. II Operum S. Bernardi pag. 198 et post eum Historie litterarie Francie scriptores tom. XI pag. 654 dilucide ostendunt, certeque sancto huic abbati non posse attribui, apud omnes modo eruditos in confesso est. Nec est tamen, cur hinc modo inferas, Willelmum S. Theodorici prope Remos abbatem, cuius ex iam dictis laudata epistola est, auctoribus antiquis, quorum silentium luctuose damnati doctoris historie officit, esse accensendum. Etsi enim Willelmus uere sit antiquus, nichil tamen occurrit, quo uerosimile utcunque fiat, futurum fuisse, ut  horribile prodigium, si factum id sciuisset, in epistola illa commemoraret. Quod modo ad alios, quos Launoius in rem suam adhuc adducit, scriptores pertinet, iis hic, quod tales, si forte Ioannem de S. uictore exceperis, non sint, ut famosam doctoris anastasim, si eam aut legissent uspiam, aut audiuissent accidisse, commemoraturi uerosimiliter fuissent nominatim recensendis, ut supra facturum me monui, supersedeo, et ad discutiendas, ad institutum nostrum precipue spectantes, quas ex auctorum a se laudatorum silentio Launoius format, conclusiones progredior.



§ XuIII. Conclusiones precipue, quas Launoius ex scriptorum antiquorum, a se adductorum, silentio format, discutiuntur.


310. Ut quid contra luctuosam doctoris damnati historiam, et an tantum, quantum Launoius uult, antiquorum scriptorum silentium seu potius formata ex hoc argumenta negatiua ualeant, magis adhuc elucescat, iuuerit, hisce modo discussis, conclusiones etiam, quas Launoius ex iisdem sequi asserit, examinare. Atque id quidem, ne uel huic scriptori, cuius de uera causa secessus S. Brunonis in eremum Dissertationem librorum prohibitorum Catalogo Romana censura noui ascriptam, nimium attribuisse, uel, que Launoio anonymus Annalium Carthusiensium libri quarti hactenus non uulgati auctor opponit, argumenta  infirmasse uidear, ea ratione prestabo, ut ipsa tum huius, tum illius uerba plerumque descripturus sim, ac tum demum, que mea de Launoii conclusionibus, Carthusianique ad has responsionibus sit opinio, adiuncturus. Launoius itaque ex auctorum omnium, quos adduxit, silentio primum concludit, »Coloratam illam et picturatam  historiam, que secedendi in eremum causam Brunoni dedisse fertur, obrui contumaci silentio auctorum omnium, qui ab anno Christi 1084 ad annum 1322 et eo amplius claruerunt. Quod apud cordatos atque eruditos homines sufficit ad fabule confutationem. In cumulum accedit hinc auctoritas Brunonis ipsius, Carthusianorum fundatoris, qui non Lutetie Parisiorum,  sed Durocortori Remorum abeundi in eremum causam accepisse se scribit; inde Guiberti Nouigentini abbatis testimonium, qui certam abitus in eremum causam peculiariter designat. Uterque Parisiensem de canonico et doctore rediuiuo fabulam exscindit, et simplicem ueritatis rationem exponit.«

311. En modo quid, recitatis hisce Launoii uerbis Carthusianus noster anonymus reponat. »Hec,« inquit, »habet Launoius, quasi diceret: Hi scriptores hanc historiam tacuerunt, ergo eam ueram esse negauerunt. De robore huiusmodi argumentationis iudicet lector. Sed nos dicamus, quod in superioribus satis docuimus, nempe auctores illos hoc prodigium siluisse, sicut alia S. Brunonis preclare facta siluerunt. Nullus enim ex tot allatis a Launoio  scriptoribus uitam S. Brunonis describere aggressus est; sed omnes, quidquid de eo uel de Carthusiensium ordine scripserunt, paucissimis uerbis more compendiatorum illud tradiderunt. Imo plerique S. Brunonem de solo nomine appellarunt; alii nec ipsum nomen expresserunt; aliis uero, qui fusius de eo locuti sunt, satis fuit, quatuor aut quinque lineis dicere, quod fuerit institutor ordinis Carthusiensis, illumque tali anno et sub tali pontifice instituerit. Quidam erga Carthusienses bene affecti plura de eorum statutis, moribus et consuetudinibus scripserunt; sed nullus de institutione eorum, de causa originis aut de aliis ab eis et apud nos preclare gestis singulariter tractare in animo habuit.  Unde non mirum, si apud citatos auctores nichil occurrat de rediuiui hominis spectaculo. Sed quando Carthusiensis ordo cepit propagari, anonymus noster, qui primus circa annum 1220  de industria suscepit initia illius mandare litteris, fusius ac prolixius Acta S. Brunonis describens, hanc anastasim secessus illius in eremum causam fuisse, edisserere non omisit.«

312. Hec ille, transcriptis deinde, que iam recitaui, hisce Launoii uerbis. »In cumulum accedit,« etc., sic pergens: »Iam supra satis ostendimus, sanctum Brunonem non Dorocortori Remorum, sed Lutetie Parisiorum consilium secedendi in eremum accepisse, ut etiam censet doctus Buleus. Preterea  quam incertum sit Guiberti testimonium, patet ex tot hallucinationibus, quas in textu narrationis illius deteximus.« Ut que de hisce modo mea sit opinio, paucis edicam, sane Launoius ex omnium, quos in medium adducit, auctorum de funesta doctoris anastasi silentio perperam hanc in fabulis habendam, seu indubie falsam esse, concludit, uti infra ostendam, cum, quid contra luctuosum euentum uniuersale de hoc scriptorum omnium tum equalium, tum aliorum posteriorum silentium ualeat, inquiram. Enerue autem ac elumbe prorsus non esse aliquorum, quos Launoius citat, scriptorum silentium, seu negatiua, que ex hoc formantur, argumenta omni prorsus ui non carere, supra probaui, ac nominatim quidem negatiuo, quod ex  Guiberti, Nouigentini abbatis, silentio deducitur, argumento roboris nonnichil inesse satis superque, quantum opinor, que num. 267 et seqq. in medium adduxi, euincunt, etsi interim rerum, ad S. Brunonem institutumque ab eo ordinem spectantium, Guibertus sat peritus haud fuerit, uti etiam fatendum esse ibidem edixi. Ad secundam Launoii conclusionem progrediamur.

313. »Alterum,« inquit, quod ex auctorum adductorum silentio sequitur, est, »Romani Breuiarii correctores in his, que e sancti Brunonis Lectionibus expunxerunt, apprime secutos esse Ecclesie canones, quibus sancitur, ut quidquid a ueritate alienum in sacrorum officiorum codices irrepsit, tollatur.« Sed quid modo ad hec Carthusianus noster  anonymus? »Ergo,« inquit, »si uera est hec Launoii argumentandi ratio, quidquid Breuiarii Romani correctores e Lectionibus sancti Brunonis expunxerunt, a ueritate alienum erat: ergo et preclara illa fidei professio, a S. Brunone in extremis posito emissa et e Lectionibus eiusdem sublata, aliena est a ueritate. Quis hoc dicat aut dicere cogitet? Certe nec ipsum Launoium hec dicturum fuisse credimus, si rem attentius obseruasset. ueram igitur causam, que censores Romanos, uiros doctissimos ac sapientissimos mouit, ut cum spectaculum illud, tum professionem fidei a Breuiario auferrent, hanc fuisse ipsimet censores significarunt, nempe quod ille lectiones essent iusto prolixiores.« Sane  e Lectionibus S. Brunonis prodigiosam doctoris anastasim non idcirco, quod falsa putaretur, fuisse expunctam, indubitatum faciunt, que num. 190 et binis seqq. in medium sunt adducta. Nec est, quod quis pro Launoio reponat, solam deprehensam falsitatem esse posse causam, ob quam quid e Breuiario expungatur. Id enim a uero alienum non obscure fatetur ipsemet Launoius in sua de uera causa secessus S. Brunonis in eremum Dissertatione cap. 5 in conclusione sic scribens: »Alia nulla potior causa  ecclesiasticis prescribitur regulis, quam deprehensa falsitas.« Quibus uerbis cum affirmet, potiorem falsitate quidquam e Breuiario expungendi causam non dari, aliam utique dari preterea posse agnoscit.

 314. Sed quid porro Launoius e citatorum a se auctorum silentio pergat concludere, audiamus. »Tertium« est, inquit, »quod Bruno Parisiensis theologus fuerit, scholasque Lutetie aliquando rexerit, posse adhuc ex nocturnis illius uigiliis tolli, non solum quia ueterum auctorum nemo Brunonem magistrum Parisiensem fecerit, uel scholas Lutetie rexisse dixerit, uti uidimus, sed etiam quia ante Brunonis etatem statum fuisse Parisiis theologie studium, atque ibi magisterium in theologia dari solitum, uix probaretur.« Quod ad hec respondet Carthusianus noster anonymus, nullius momenti est; neque enim Buleus, ut ait, Lutetie aliquando studuisse scholasque rexisse Brunonem, auctoritatibus argumentisque, que adducit, ullatenus euincit.  Res liquet ex supra dictis, ac precipue ex iis, quibus Brunonem Parisiis uerosimillime nunquam docuisse, dubiumque etiam esse, an ibidem unquam studuerit, ostendimus. Launoio itaque, S. Brunonem nec theologum Parisiis fuisse, nec scholas ibidem rexisse, contendenti refragari non possum. Attamen hic scriptor perperam in dubium reuocat, an ante sancti nostri etatem statum Parisiis theologie studium fuerit; etsi enim tunc ibidem magisterium in theologia  dari non soluerit, artes tamen liberales omnisque generis scientie tradebantur, celeberrimaque ac florentissima iam tum Parisiensis ciuitas gaudebat academia, cui ad uniuersitatis splendorem  nichil fere preter nomen deerat, uti probant, que Historie litterarie Francie scriptores tom. uII pag. 102 et seqq. docent. Quartam modo Launoii conclusionem examinemus.

315. »Quartum,« inquit, quod ex laudatorum antiquorum silentio sequitur, est, »a Theophilo Raynaudo perperam assertum, eam de triplici doctoris anastasi narrationem, que Brunonem in eremum exegerit, apud antiquos omnes ratam esse; deinde falso quoque additum, »quod silentium Petri Cluniacensis de prodigiosa doctoris anastasi et inde impulso ad solitudinem Brunone supplent auctores perantiqui et illius plerique temporis, quo res gesta proditur.« Siquidem planum fecimus, Petrum Cluniacensem  in iis rerum et temporum conditionibus scripsisse, ut ex eius silentio equipollens affirmationi ratio ducatur; deinde nullos esse Brunonis uel Petri Cluniacensis equales, supparesue auctores, qui huic de doctoris anastasi historie patrocinentur. Quin etiam unicus Guibertus abbas de Nouigento productus id habet, quod et sumptum ex silentio Petri Cluniacensis argumentum solide confirmat, et omnem institute Carthusiensium religionis causam dilucide exponit.« Nec hic quidquam, quod hanc Launoii conclusionem euertat, Carthusianus noster anonymus reponit. Et uero hanc quantum ad primum, quod complectitur, ueritati esse dissonam, nullo ex capite apparet. Cum enim scriptores antiqui, numero sane non pauci, quos Launoius in rem  suam citauit, Parisiensis prodigii, seu luctuose damnati doctoris historie nuspiam meminerint, qua ueritatis specie esse hanc apud omnes antiquos ratam, possit asseuerari? Quod autem ad Petri Cluniacensis et Guiberti silentium pertinet, uim aliquam, non tamen, quam Launoius contendit, formatis inde argumentis negatiuis inesse, supra ostendi. Launoius interim, Petri Cluniacensis de prodigiosa doctoris anastasi silentium »per auctores antiquos et illius plerosque temporis, quo res gesta traditur, non suppleri,« merito affirmat. Quos enim scriptores huiusmodi Raynaudus laudauit, ex Polycarpo de la Riuière laudauit, quem male in hisce obtrudendis fidei exstitisse, Launoius contendit, taciteque Columbius et post hunc  Papebrochius noster  agnoscunt.

316. »Quintum« est  »didascalicum scriptorem non satis accurate perpendisse uel certe dissimulasse omnia momenta epistole, quam ex Apulia  Bruno ad Radulphum Remensem prepositum misit . . . Deinde non minus aberrasse, cum docuit, Petrum uenerabilem ideo spectaculum memoratum non recensuisse, quod ea tantum miracula, que suo tempore contigerant, recensere statuisset. Quasi Petrus ipse conceptis uerbis non affirmaret, Carthusiensium ordinem fuisse suo tempore institutum.« Ad hec Carthusianus noster anonymus ita reponit: »Certe, quod hic Sausseio Launoius exprobrat, id etiam ei magis iuste exprobrari potest. Nam si accurate hec  uerba perpendisset, quibus sanctus Bruno fatetur post uotum emissum »interuenientibus causis diuinum amorem elanguisse, refriguisse animum, feruoremque euanuisse;« et ea equiori iudicii lance cum narratione Guiberti de Nouigento examinasset, non conclusisset, sanctum Brunonem uotum Remis emisisse et statim post relictam urbem Remensem sine ulla mora Carthusiam petiisse. Constat enim ex superius a nobis fuse probatis, sanctum Brunonem non nisi octo post Remis excessum annis in eremum abiisse. Quod autem spectat etatem Petri Cluniacensis, liquido etiam demonstrauimus, ordinem institutum fuisse pluribus, antequam ipse abbas nasceretur, annis, eumque nichil de miraculis apud Carthusienses  patratis scripsisse preter quasdam uisiones, cuidam fratri conuerso factas circa tempora, quibus opus suum de miraculis edidit, id est, annis fere septuaginta post institutionem ordinis. Hinc lector iudicet, si accurate Launoius Petri Cluniacensis uerba perpendat, cum asserit, ordinem illius etate institutum. Sed pro Launoio reponet quis, Petrum uenerabilem conceptis uerbis id affirmare. Nam sic loquitur prefatus abbas: »Seruatur in Burgundie partibus . . . . professio quedam . . . . instituta nostro tempore.«

317. »uerum est, hec uerba esse Petri, sed uerum est etiam, quod hec scripserit septuaginta annis post damnati hominis spectaculum; nec modicum istud est temporis interuallum, imo permagnum, quod,  iunctis uariis, quibus ratione officii detinebatur, negotiis, satis sufficiens fuit, omnem ab eius animo dicti spectaculi recordationem auferre, sicut et abstulit recordationem multorum mirabilium, sua etate a uiris sanctissimis tam in ordine suo, quam in aliis Ecclesie ordinibus gestorum.« Etsi negatiuis, que ex ipsiusmet S. Brunonis in scripta ad Radulphum uiridem epistola et Petri uenerabilis de prodigiosa doctoris anastasi silentio petuntur, argumentis uis tanta, quantam eis tum supra, tum hic in suis conclusionibus Launoius attribuit, neutiquam competat, omnino tamen illa non esse infirma, ac robore destituta, supra ostendi, nec contrarium euincunt, que hic Carthusianus noster anonymus Launoio reponit. Etsi enim, Petrum non ante elapsos a Parisiensi prodigio  septuaginta annos sue de miraculis lucubrationi manum admouisse, detur, hoc tamen ab illo, utpote qui tunc in miracula, ad Carthusiensem ordinem spectantia, sedulo ex dictis inquisierit, uel ex ignoratione, uel ex memorie lapsu pretermissum fuisse, parum uerosimile apparet. Nec refert, alia etiam miracula, et quidem que et etate sua, et in ordine suo gesta essent, silentio uenerabilem scriptorem preteriisse. Cum enim, ut uerbis, num. 293 huc transcriptis, ipsemet indicat, ea recensere miracula, que »ad roborandam fidem et mores instituendos« conducerent, propositum sibi habuerit, miracula nonnulla. etiam ad ordinem suum spectantia, potuit omittere, non quod ea incomperta illi essent memoriaue antea scita excidissent, sed quod  ad mox dictum finem haud satis uiderentur idonea; ad quem cum uix aliud quidquam magis conducens, quam Parisiense prodigium, fingi queat, fit mihi uel hinc minus uerosimile, luctuosum hunc euentum, si locum habuisset, commemorandum non fuisse a Petro uenerabili, cui nichilominus tum cognitus, ut iam dictum, uerosimillime fuisset.

318. Sexta et septima conclusione unice fere, quid in ratiocinando discriminis Raynaudum inter et Sausseum intercedere existimet, Launoius assignat, ut nos hic morari non debeat. Conclusione octaua affirmat, »uulgarem conuersionis sancti Brunonis causam,« seu horribile, quo doctor tantisper rediuiuus, iusto Dei iudicio sese damnatum, publice e  feretro astantibus denuntiarit, Parisiense prodigium, »si reuocetur ad natales suos, tum demum reuocari ad publicum sine auctore rumorem.« Ast contra illam conuersionis S. Brunonis causam, si ad natales suos reuocata fuerit, non ad publicum sine auctore rumorem, sed ad ipsummet S. Brunonem eiusque socios reuocatum iri contendit, probareque etiam nititur Carthusianus noster anonymus. »Hi enim,« inquit Annalium ordinis sui lib. Iu hactenus non uulgato, num. 124, »probe nouerunt, ob quam causam et qua ratione mundo abrenuntiarint, et id absque dubio suis tradiderunt sequacibus. Neminem uero esse arbitramur, qui uellet obstinate asseuerare, sanctum Brunonem et socios eius sequaces suos non edocuisse, qualiter et ob quam causam tam arduum  uite genus amplexati fuissent; aut ipsum ordinem Carthusiensem ignorasse occasionem et causam sue institutionis. Hos autem inter sequaces repertus est, qui octoginta aut circiter annis post eorum mortem  causam hanc scriptis mandauit, quod forte etiam ante eum aliquis fecerat, cuius codex lapsu temporum disperire potuit. Crescente uero domorum ordinis numero, creuit et codicis, a nostro anonymo editi, exemplarium numerus, ita ut circa finem seculi tertii decimi et initium quarti decimi in omnibus ordinis prouinciis reperiretur, et inde historie huius fama in omne uulgus emanaret.« Ita hactenus ille: rectene, an  secus, seu an uera ac genuina traditio, cui prodigium Parisiense seu uulgaris conuersionis S. Brunonis causa superstruatur, in ordine Carthusiensi detur, infra discutiam. Ad reliquas Launoii conclusiones pergamus.

319. »Nonum« est, inquit hic scriptor, »uix ullum reperiri figmentum in historia, quod ualidius iuxta et frequentius  confutetur, ualidius quidem, si spectetur instructa tot scriptoribus acies, que in eam de horribili doctoris spectaculo narrationem, et quesitum ex ea Carthusianorum initium dirigitur; frequentius uero, si considerentur ex iis scriptoribus plures, qui seorsim eamdem narrationem et narrationis appendicem euertunt.« Ita Launoius, falsam scilicet esse celebrem  de doctoris damnati spectaculo narrationem, contendens, tum quod de horribili illa historia omnes prorsus, quos laudauit, scriptores sileant, tum quod ex his plures sint, qui, cum eamdem, si contigisset, scituri scitamque commemoraturi fuissent, particulari suo silentio, ut pro comperta falsitate haberi debeat, efficiunt. Carthusianus noster anonymus paulo aliter, et forte non immerito, proxime recitata Launoii uerba accepit, uti liquet ex illius ad hec responsione, que sic habet: »Quis non miretur his in uerbis uanam hyperbolen, qua soli simplices decipi possent? nullus ex tot scriptoribus a Launoio allatis historiam refutat aut negat, sed omnes tantummodo eam non narrant, imo nec narrare possunt aut debent  iuxta propositum suum, nam omnes parum de sancto Brunone, et nichil de illius conuersione habent, ut uidere est supra, si unum excipias Guibertum de Nouigento. Et nichilominus audet Launoius pronuntiare, uix ullum reperiri figmentum, quod ualidius iuxta et frequentius confutetur,« cum e contrario nichil sit inualidius auctoritate negatiua, qua utitur, tot testimonia producens, nichil aduersus ueritatem huius historie testificantia.

320. »Quod autem addit, et frequentius confutetur, si considerentur ex iis scriptoribus,« quos citauit, »plures, qui seorsim eamdem narrationem et narrationis appendicem euertunt,« id certe uerum non apparet ex discussione, quam de scriptorum eorum auctoritatibus superius fecimus, cum ne  unus quidem eorum seorsim, nec coniunctim dictam narrationem, aut eius appendicem euertat, sed nec tantisper concutiat.« Hactenus Carthusianus anonymus, uolens nimirum, argumento negatiuo contra Launoium, qui ei nimium attribuit, nullam omnino uim inesse, ac proin prodigiosam doctoris anastasim scriptorum antiquorum de hac silentio non tantum non negari, sed nec ulla ratione concuti, nedum conuelli. uerum contra hanc roboris non nichil habere precipuorum e laudatis a Launoio scriptoribus antiquis silentium, iam supra edocui; quantum autem scriptorum prorsus omnium, qui, integro primo et forte etiam secundo post rem gestam seculo labente, floruerunt, silentium contra eamdem ualeat, § sequens aperiet, uti etiam an Launoius in conclusione,  de qua hic, celebrem de doctoris damnati spectaculo narrationem, e solo auctorum, quos laudat, silentio pro falsa merito habeat, et uelut commentum ac fabulam explodat conclusione decima et ultima, de qua ut nonnulla ante hic adhuc dicam, instituti mei ratio exigit.

321. Ultimo itaque, uti hac uult, ex unanimi auctorum omnium, quos adduxit, silentio sequitur, »post annos a condito Carthusianorum ordine ducentos quadraginta et amplius, fictam esse illam de doctoris uel canonici Parisiensis anastasi narrationem, que S. Brunonem in eremum impulerit. His est,« inquit, »palus terminalis, quo hec narratio defixa retinetur, hec est temporis epocha, que nullum fabularum uindicibus tergiuersandi locum relinquit.«  Famosa ergo de doctore, qui publice e feretro, sese damnatum, uociferatus sit, narratio post annum demum 1324, utpote ad quem a condito primum Carthusianorum ordine seu ab anno ex dicendis 1084 effluxere anni omnino 240, ab otiosis hominibus fuerit conficta, si Launoio assentiendum hic sit. uerum narrationem illam, si reipsa, quod an factum sit ex infra dicendis statues, fuerit conficta, diu ante dictum annum 1324 confictam esse, necesse est. Eam enim iam ante hunc annum litteris prodidere scriptores nonnulli antiqui, §§ 11 et 12 recensiti, ac in primis quidem, ut reliquos missos faciam, Carthusianus anonymus quinque primorum Carthusie priorum Chronici auctor, et Carthusianus Maioreuensis  itidem anonymus, quorum alter  certo ante annum 1313, alter anno 1298, uti ipsemet affirmat, scriptioni manum admouit. Paulo plura, huc facientia, Carthusianus noster anonymus, qui annalium ordinis sui librum quartum hactenus non uulgatum contexuit, suppeditat. uerba tamen eius huc transcribere uisum non est, quod pauca iam adducta, quod probandum erat, sufficienter euincant. Nec hoc tantum ex illis habetur, uerum etiam Gersonem, contra ac Launoius in sua de uera causa secessus S. Brunonis in eremum Dissertatione cap. 2 preterea uult, primum non fuisse, qui anno circiter 1420 feralem de infausto Parisiensi doctore narrationem. aut, quemadmodum hanc uocat, fabulam, aliquandiu iam ante confictam, in litteras miserit.  Ad alia modo, que sequenti § discutienda, mox dixi, progrediamur.



§ XIX. Quid contra prodigiosam anastasim, qua doctor Parisiensis, sese damnatum, publice e feretro denuntiarit, uniuersale scriptorum omnium, qui, integro primo et forte etiam secundo post rem gestam seculo labente, floruerunt, silentium ualeat, et an, hoc stante, certam illam aut etiam uerosimilem possint efficere testimonia antiqua supra adducta.

322. Ex adductis a Launoio contra luctuosam doctoris Parisiensis historiam esse nonnullos, qui huic nonnichil silentio suo officiant, quatuor §§ proxime pregressis edocui. Nunc dispiciendum, quid contra feralem illum euentum uniuersale illorum omnium, ac  maxime eorum, qui, integro primo ac forte etiam secundo post rem gestam seculo labente, seu, cum hec nondum litteris mandata fuisset, floruerunt, scriptorum antiquorum silentium ualeat. Launoius Dissertationis sue sepissime iam laudate locis non paucis mirandum illud memoratuque, si accidit, dignissimum prodigium, ueluti indubitatam falsitatem, anilem fabulam, putidumque commentum traducit, idque unice, quod a scriptoribus antiquis, quos laudat, litteris commendatum non sit. uerum an recte? Neutiquam sane, uti ex iis, que num. 258 modo dixi, satis patet, ampliusque ex iis, que iam nunc dicturus sum, patescet. En unum alterumue, ut alia omittam, exemplum, quo, que facta traduntur nec tamen a scriptoribus synchronis litteris  consignata reperiuntur, fabulis continuo commentisque accensenda non esse, docemur. Benedictus XIu papa De seruorum Dei beatificatione et beatorum canonizatione lib. III, cap. 10, num. 3, circa finem ita memorie prodit: »Fama erat, sanctos Faustinum et Iouitam, patronos Brixiane urbis, in armis aureis apparuisse ad eiusdem tutamen aduersus Nicolaum Picininum, Mediolanensium copiarum prefectum, ipsam obsidentem ac maxima ui oppugnantem. Sed a plerisque dubitabatur de miraculo huius insignis apparitionis, silentibus uidelicet historicis Brixianis equeuis, illudque narrante Elia Capreolo, qui octoginta integris annis post solutam obsidionem decessit et fabulosa quedam suis commentariis  inseruit; cum opera et studio cardinalis Angeli Marie Querini bine littere inuente sunt Ludouici Fuscareni ad sanctum Laurentium Iustinianum, tunc patriarcham uenetiarum, que rem totam in aperto ponerent.«

323. »Etenim cum quatuordecim annis post Brixiam ab obsidione liberatam Fuscarenus eius ciuitatis administrationem suscepisset, sibi a ueneto senatu demandatam, biduo post aditam prouinciam rumor increbuit, consilium initum fuisse a quibusdam religiosis uiris inde asportandi uenetias corpora sanctorum Faustini et Iouite; ac nisi ipse religiosos illos opportune seruasset, populi ira ferroque periissent. Fuscarenus in altatis epistolis causam aperiens pii furoris, qui mentes Brixianorum incenderat,  hec habet: Memores sunt, cum circumuallati, inclusi fame laborarent, ultima experirentur pericula, uisos ab hostibus tutores sanctissimos aureis armis Brixiam tueri: quo miraculo attonitus Nicolaus Picininus, dux fortissimus, potiunde urbis spem perdidit, supplicii petendi, aurumque habendi auiditatem remisit. Quas ob res difficilius his corporibus carerent.« Fuscareni epistole integre inserte sunt in epistola predicti cardinalis typis edita et ad Patrem Cyprianum Benagliam abbatem et presidem generalem congregationis Cassinensis data. Post que idem doctus cardinalis hec ad rem subdit: »Superest tandem, ut una mecum fatearis, argumentum, quod negatiuum critice artis magistri uocant, quoque aliqui ex ipsis haud ita raro abutuntur  ad conuellendam monumentorum ecclesiasticorum auctoritatem, facile accidere posse, ut omni ipsum auctoritate destitutum comperiatur. Certe triumphare illud quam maxime uidebatur in subiecta huic epistole materia, nam ueterum scriptorum silentium eo uehementius in eamdem torqueri poterat, quod plures modo suppetant commentarii, Brixiane obsidionis tempore de obsidionis illius rebus conscripti.

324. At quam uanus foret ille triumphus detecte a me Fuscareni littere ostenderunt. Undenam, per Deum immortalem, certo diuinare se posse, confidet criticorum illorum natio, priscis illis monumentis, quibus ipsi precipiti ausu bellum indicunt, testimonia huiuscemodi olim defuisse, cum tot  seculorum lapsu, forte malo fato, aut omnino interierint, aut in tenebris adhuc delitescant?« En sane preclarum facti exemplum, quod, etsi reuera acciderit, ab auctoribus tamen synchronis memorie proditum non inuenitur, quodque idcirco semper aut pro falso habitum, aut certe in dubium reuocatum fuisset, nisi Fuscareni littere, que lucidissimum ei testimonium perhibent, ab eminentissimo cardinale Querino detecte fuissent; qui interim hinc argumenti negatiui uim nimium eleuare uidetur. Etsi enim hoc non sufficiat, ut quidlibet, cui opponitur, a uero pronuntietur alienum, id tamen  roboris sibi non raro habet adiunctum, ut factum, contra quod militat, uel magis, uel minus, prout  rerum temporumque adiuncta fuerint, uero efficiat absimile; ad quod, ni argumentis negatiuis locum nunquam esse uelis, non requiritur, ut certum, sed tantum ut uerosimile sit, rem a scriptoribus antiquis, qui perierint, memorie proditam non fuisse; hoc autem habetur, si certo sciatur, a nullis scriptoribus antiquis, modo adhuc exstantibus, litteris consignatam inueniri, quorum aliqui aut unus saltem alterue uerosimiliter tales sint, ut eam, si fuisset, scituri, scitamque commemoraturi fuissent. Accipe alterum modo rei, que accidit, nec tamen a scriptoribus synchronis memoratur, exemplum.

325. Ab Honorio tertio, summo pontifice, celeberrimam indulgentiam, que »Porciuncule« dicitur, petiisse  ac porro impetrasse S. Franciscum Assisiatem, nulli prorsus scriptores synchroni, imo ne ipsi quidem, qui uitam eius omnem ac gesta ex instituto diligentissime descripserunt, Thomas Celanus et S. Bonauentura. Hinc seculo sexto decimo potissimum non defuerunt, qui indulgentiam illam S. Francisco ab Honorio unquam fuisse concessam, uel animo obfirmato negarint, uel saltem in dubium reuocarint, hac insuper ratione ad id impulsi, quod discipline usibusque, qui S. Francisci etate in ecclesia uiguerunt, indulgentie tam ample, quam sit Portiunculana, concessio minime congrueret. uerum seculo proxime elapso ex antiquis codicibus in lucem tandem  fuere prolata testimonia, quadraginta circiter  post obitum S. Francisci annis, cum indulgentia illa iam tum, quod nulle de ea littere pontificie exstarent, in dubium reuocata aut etiam negata a nonnullis fuisset, a B. Benedicto Aretino, per ipsum S. Franciscum in ordinem olim admisso. atque a Raynerio de Mariano, huius Benedicti socio, reddita, quibus hi ambo, dictam indulgentiam et per S. Franciscum petitam et ab Honorio tertio concessam fuisse, e narratione, sibi hac de re a fratre Masseo de Marignano, qui presens, adfuerat, facta, testantur. Accessit potissimum et testimonium aliud, quo Petrus Zalfanus  testatus est, sese in ecclesia Sancte Marie de Portiuncula presentem adfuisse, cum in ea S. Franciscus, septem astantibus episcopis, acceptam  ab Honorio indulgentiam promulgaret. Tria porro hec testimonia dubitare non amplius sinunt, quin insignis illa indulgentia et per S. Franciscum reipsa fuerit petita, et eidem per Honorium concessa, et tamen rei huius, ut iam dictum, nulli prorsus scriptores contemporanei ac ne ipsi quidem Francisci biographi, ut ut res omnes, ab eo gestas, calamo diligentissime complexi, meminerunt; quod sane argumento est perquam ualido, continuo consequens non esse, ut res, que a scriptoribus contemporaneis non memorantur, indubie false sint.

326. Iam uero, cum pronum admodum sit, ut res, que, etsi geste, a scriptoribus contemporaneis non memorantur, silentio etiam a sequioris eui scriptoribus  pretereantur, continuo sane non est, quod tam ab his, quam ab aliis subticetur, pro falso seu pro non facto habendum, ac proin perperam Launoius prodigiosam doctoris Parisiensis anastasim, quod nec a scriptoribus contemporaneis, nec ab aliis, qui serius post rem gestam floruere, litteris consignata reperiatur, uelut inane commentum anilemque fabulam explodit, a ueritate omni dubio procul longissime alienam. Nec est, cur pro Launoio reponas, antiqua equidem testimonia iam adducta pro indulgentia Portiunculana exstare, legitimamque, ob quam huius mentio scriptoribus synchronis haud fiat, rationem posse afferri; etsi enim seruati a scriptoribus contemporaneis ipsisque S. Francisci biographis de indulgentia Portiunculana silentii ratio  non inepta, uti iterum in eodem operis nostri t. II Octobris, p. 890 uidere licet, reipsa adducatur, fieri tamen potest, ut tam undecimi. quo prodigiosa doctoris anastasis contigisse narratur, quam sequentis seculi scriptores ob causam nobis ignotam huius non meminerint: aut, si id displiceat, omnem prodigii illius luctuosique euentus mentionem omittere potuerunt, non quidem, quod legitima quadam ad id impulsi fuerint causa, sed quod in rebus, tempore suo gestis, memorie prodendis accurationem aut nullam tere, aut certe mediocrem duntaxat adhibuerint. Apparitionem, qua SS. Faustinus et Iouita Nicolaum Picininum, Mediolanensium copiarum ducem eiusque milites, ciuitatem Brixianam ui maxima obsidentes, terruerunt, litteris non mandarunt historici  Brixiani equeui, et tamen silentii huius rationem, que sat certo sit legitima, nullam inuenio afferri; unde ea, quam admisere, omissio uel ignote nobis cause, uel modice, quam hi in temporis sui rebus adnotandis adhibuerunt, accurationi attribuenda uidetur.

327. Quod autem ad supra laudata testimonia, que, silentibus licet auctoribus contemporaneis, indulgentiam Portiunculanam certam efficiunt, spectat, nichil hoc ad rem facit; liquet enim uel hinc, fieri posse, ut, licet factum quoddam, a recentioribus relatum, ab omnibus scriptoribus contemporaneis silentio prematur, re tamen ipsa acciderit. Quod cum ita habeat, perperam sane feralem doctoris, qui, sese damnatum, astantibus publice e feretro  denuntiarit, historiam falsam pronuntiaris hac sola de causa, quod ab auctoribus contemporaneis litteris commendata non sit. Nec, quod preterea a scriptoribus aliis, qui serius floruerunt, silentio pretereatur, recte eam Launoius, ut iam dixi, indubie falsam asserit. uerum an saltem luctuosus ille euentus, quod a scriptoribus omnibus tum synchronis, tum aliis qui, integro primo et forte etiam secundo post rem gestam seculo labente, floruerunt, silentio prematur, pro admodum dubio aut etiam pro probabiliter, seu etiam uerosimiliter falso nequit haberi? Ita omnino existimo; etsi enim ex omnibus, que horum aliquot supra etiam adductorum de ferali historia silentium suppeditat, argumentis  negatiuis uix ullum, seorsum sumptum, sit admodum ualidum, omnia tamen simul accepta, nunquam eam habuisse locum, uerosimile sane reddunt eo fere modo, quo rationes plures, que ad assertionem quampiam stabiliendam concurrunt, solide hanc probabilem nonnunquam, si simul accipiantur, efficiunt, etsi interim singule, seorsum accepte, parum sint ualide. Et uero cui uerosimile non appareat, nunquam habuisse locum prodigium huiusmodi, quod a scriptoribus omnibus proxime dictis silentio preteritur, quodque tamen, si accidisset, per omnium ora et calamos fuisset uolitaturum, utpote simul futurum et notatu dignissimum et in opinione, que hic discutitur, queque id publice coram innumera propemodum populi multitudine factum, statuit,  omnibus passim notissimum?

328. Neque hic reponas, prodigiosam illam anastasim, qua doctor tantisper rediuiuus, feralis de se iudicii denuntiatione ingentem hominum multitudinem terruerit, ut ut silentio a scriptoribus equalibus et subequalibus sit suppressa, ab iis tamen, qui non adeo diu post hosce floruerunt, commemorari. Etenim, qui primus luctuosam hanc historiam in litteras misit, Carthusianus est anonymus, qui quinque primorum Carthusie priorum Chronicon, cuius § 1 notitiam dedi, concinnauit; hic autem, ut ibidem etiam docui, scriptioni manum uerosimillime non ante annum 1250, imo forte ne ante annum quidem 1300 circiter admouit, idque proinde non prius fecerit, quam cum iam anni amplius centum et quinquaginta,  imo forte ducenti post rem gestam seu post horribilem euentum essent elapsi. Dices quidem, scriptorem illum forte iam inde ab anno circiter 1220 aut paulo etiam citius floruisse, sibique prelucentem habuisse scriptorem antiquiorem, e quo, que de doctoris rediuiui prodigio pulsoque hinc in eremum sancto Patre suo refert, deprompserit. Ast nec unum, nec alterum ueritati consonum ullatenus apparet. Imo uero, ut ad id, quod ultimo loco ponitur, primo respondeam, scriptorem nullum antiquiorem, e quo sua hauserit, primorum quinque Carthusie priorum Chronici auctori preluxisse, ex ipsa, qua hic initio utitur, loquendi formula colligendum uidetur. Hec enim sic habet: »Anno Dominice Incarnationis 1082 uel circa illum, dum  solemne studium floreret Parisiis, etc., tale prodigium ibi dicitur accidisse. Quidam enim doctor,« etc. Quibus uerbis anonymus ille chronologus indicare uidetur, sese, quod subiungit doctoris rediuiui, prodigium, non in scriptoribus monumentisue antiquioribus legisse, sed ab aliis, uiua uoce rem narrantibus, accepisse.

329. Ad hec idem chronologus, si quid alibi e scriptoribus se pregressis acceptum in sancti nostri uitam intulit, lectorem rei monet, imo etiam horum nomen prodit. Num 10. transcripturus, que de S. Brunone eiusque sex sociis in S. Hugonis Gratianopolitani episcopi uita, a Guigone, quinto Carthusie priore scripta, leguntur, uerba hec premittit:  »Ut utar omnino uerbis scriptis in Legenda uite S. Hugonis episcopi memorati;« ac deinde recitatis omnibus, que ad S. Brunonem eiusque socios spectant, Guigonis uerbis subiungit: »Omnia predicta sunt uerba domni Guigonis scripta in uita S. Hugonis Gratianopolitani episcopi.« Num. 24 et ultimo ubi tempus, quo sanctus post egressum e Carthusia diem extremum clauserit, e quatuor primorum Carthusie priorum Chronico, antiquis Guigonis  Consuetudinibus prefixo, designauit, mox subdit: »Sicut in libris Consuetudinum domni Guigonis, que sunt in domo Carthusie, continetur.« Quod si itaque, quam narrat, prodigiosam doctoris anastasim e scriptoribus uetustioribus hausisset, id uerosimillime etiam aut indicasset,  aut hos etiam nominasset, maxime cum feralem illam historiam narraturus, premittat: »Tale prodigium ibi dicitur accidisse,« facileque ac opportunum, ut rei adeo mire fidem faceret, fuisset adiungere, a quibus ea dicatur seu narretur. Iam uero, cum hec ita habeant, uerosimillimum utique, ne dicam indubium, apparet, scriptores antiquiores, a quibus Parisiense prodigium memorie proditum fuerit, anonymo quinque primorum Carthusie priorum chronologo, seu uetustiori sancti nostri biographo non preluxisse; ut proinde hoc ex capite fidem maiorem sue de doctoris damnati anastasi narrationi nequeat adiungere. Porro cum laudatus chronologus seu sancti biographus, ut iam dictum, scriptores antiquiores, si quos ad horribilem de  doctore narrationem adhibuisset, nominaturus uerosimillime fuisset, nec tamen Cesarium nominet, consectarium fit, ut scriptoris huius num. 241 datam narrationem uerosimillime aut non uiderit, aut hanc a sua existimarit diuersam.

330. Quod iam pertinet ad annum 1220, quo circiter aut etiam paulo citius anonymus quinque primorum Carthusie priorum chronologus seu sancti nostri biographus floruerit, id ex dictis num. 12 et seqq. uerosimiliter secus habet. Nec, etsi ita haberet quidquam inde, quo luctuosa doctoris Parisiensis historia sat certa aut etiam uerosimilis redderetur, posset confici. Fac enim, laudatum chronologum, qui primus eam litteris commisit, anno circiter 1220 manum scriptioni reipsa admouisse, sic equidem  adhuc annis circiter quadraginta et centum a re gesta abfuerit ac proin temporis spatio longiori, quam ut ei fidem indubitatam conciliare queat. Quamuis enim subinde fiat, ut factum, etsi a scriptoribus, qui integro amplius post id gestum seculo floruerunt, duntaxat commemoratum, pro uerosimili, imo etiam pro certo sit habendum, id tamen, ut apparet, locum habere non potest, quando, uti hic fit, factum seu res, que controuertitur, est huiusmodi, ut, si contigisset unquam, ab ipsis etiam scriptoribus synchronis ac ceuis uerosimiliter commemorata fuisset. Ast, inquies, cedes S. Mauritii, sociorumque, legionis Thebee militum martyrum, a scriptoribus contemporaneis memorie prodita non  inuenitur, talisque uideri potest, ut, si contigisset, commemorata uerosimiliter ab hisce fuisset, nec propterea tamen illam falsam esse, aut parum uerosimilem, merito quis pronuntiarit. Fateor, sic habet: uerum quid tum? Cur cedem illam, ut ut notatu dignissimam notissimamque, scriptores synchroni silentio preterierint, rationes non inepte apud nos tom. uI Septembris, in quo de sanctis illis martyribus a pag. 308 actum, in Comment. ad horum Acta preuio, § 7 redduntur; quod cum fieri potest, seu potius fit, argumentis negatiuis, que a scriptorum silentio petuntur, uim nullam inesse, apud omnes in confesso est.

331. Accedit, de celeberrimorum illorum martyrum cede  constare tum e multis in Comment. proxime cit. adductis, tum maxime e S. Eucherio Lugdunensi episcopo, qui primus illam in litteras misit, quique, quamuis seculo demum quinto floruit, e genuine tamen traditionis fonte, quem ipsemet assignat, sua deprompsit. At uero nec uniuersalis silentii, quo, qui integro amplius primo post rem gestam seculo labente floruerunt, scriptores prodigiosam doctoris anastasim pretereunt, ratio ulla sat idonea reddi potest, nec de horrenda hac historia ex ullo monumento constat, nedum ex anonymo primorum quinque Carthusie priorum Chronici auctore, qui, unde illam hauserit, non edicit, nec aliunde habetur compertum. Et uero, cum hic, ut iam docui, scriptores antiquiores,  e quibus hauserit, sibi prelucentes haud habuerit, quo tandem ex fonte, cui tuto fidere possimus, narrationem suam deprompsisse queat? An forte ex fama publicoue rumore? uerum quam incertus hic auctor sit, nemo non nouit. An ex ordinis sui traditione? Ita sane, qui Parisiensis prodigii pulsique hinc in eremum S. Brunonis historiam tuentur, existimant, ac porro, ut opinionem suam propugnent, affirmare debent. uerum an illa ordinis Carthusiensis traditio genuine traditionis nomen mereatur, uti etiam, quanti ad asserendam prodigii Parisiensis ueritatem ualeat, infra discutiam, cum preuie, quod presenti § facere constitui, examinaro, an reliqua pro Parisiensis, qui sese damnatum publice denuntiarit, doctoris anastasi §§ 11 ac 12  adducta scriptorum antiquiorum testimonia certam eam aut etiam uerosimilem, stante uniuersali scriptorum silentio proxime dicto, possint efficere.

332. Cum scriptores illi omnes narrationem suam uel ex ipsa iam discussa quinque primorum Carthusie priorum chronographi narratione, aliqua duntaxat in hac facta pro arbitrio mutatione, acceperint, aut certe e scriptoribus aliis, quorum etiam narratio suam isti originem debeat, indubie deprompserint, prodigio utique fidem maiorem, quam, qui primus illud in litteras misit, dictus chronologus mereatur, conciliare non possunt, etsi interim, ut iam supra docui, eorum testimonia euincant, prodigiosam doctoris Parisiensis anastasim fuisse et  diutissime pluribus indubitanter creditam, et diu etiam ante Ioannis Gersonis etatem, contra ac Launoius uult, litteris consignatam. Quid itaque singulorum illorum scriptorum, quos §§ 11 et 12 uidesis enumeratos, auctoritas hic ualeat, pluribus indagandum non est. uerum, ut ut res ita habeat, nec ratione ulla satis solida contrarium queat probari, sunt tamen, qui, quemadmodum ex Notitiis mss. penes me exstantibus intelligo, Ioannis Iperii testimonium, num. 222 huc transcriptum, magni faciendum contendunt. Ita autem idcirco autumant, quod, quamuis Iperius ante seculum quartum decimum non floruerit, ac proin, spectato diuturno temporis spatio, quo a prestituta Parisiensi prodigio epocha seu anno 1082 abfuit, certum id atque indubitatum  sola sua auctoritate facere non possit, auctorem tamen antiquiorem reique geste synchronum, e quo, que de hac tradit, hauserit, sibi prelucentem habuerit. Quod postremum ut estimaretur, effecit Marteneus preuia sua in Iperii seu S. Bertini Chronicon, tom. III Thesauri Anecdotorum insertum, Admonitione. In hac enim sub finem ita loquitur: »Hinc colliges, Chronicon istud Bertinianum tanto maiorem apud eruditos promereri fidem, quo antiquiores habet auctores, qui sui temporis res gestas, prout uiderant, aut a testibus oculatis audierant, scriptis mandarunt, nec mirum uideri debere, a subsecutis auctoribus tanti habitum fuisse, ut, que dicenda de rebus Belgicis habuerunt, ab eo accipere non dubitauerint.«

 333. Iperius ergo, uti hic docet Marteneus, narratas in Chronico suo res ex antiquioribus, qui eas aut ipsimet uiderant aut ex testibus oculatis audierant, scriptoribus accepit, hique, ut idem Marteneus in laudata Admonitione preuia etiam docet, numero tres fuere, uidelicet Folquinus Bertinianus monachus, qui uetera monasterii sui instrumenta seculo decimo in unum uolumen retulit, Simon Sythiensis seu Bertinianus abbas quadragesimus secundus anno 1148 defunctus, qui Chronice Bertiniane seu Sithiensis Ecclesie a tempore Roderici, id est, ab ineunte seculo XI, quo monasterio Sithiensi Rodericus abbas preerat, ad suam usque etatem descripsit, ac tandem anonymus, qui anno  1229 scribebat, Simonisque opus ad suum usque tempus prosecutus est. Iam uero cum unus duntaxat, nimirum Simon abbas, e tribus hisce scriptoribus, qui Iperio in contexendo Bertiniano Chronico preluxere, luctuose doctoris damnati historie, uti ex mox dictis liquet, fuerit synchronus, fuisse hanc ex illo ac proin ex auctore contemporaneo, qui eamdem saltem e testibus oculatis audiisset ab Iperio in Chronicon Sithiense illatam summamque adeo fidem promereri inde conclusere. Et uero, si lato a Marteneo de Sithiensi Chronico, per Iperium conscripto, iudicio standum sit, erit sane, cur quis, damnati historiam e Simonis abbatis opere reipsa esse ab Iperio depromptam, non immerito suspicetur. uerum multum abest, ut Martenei de laudato Chronico  iudicium pro accurato possit haberi. Quod ut pateat, unaque ex Iperii de luctuosa doctoris damnati historia testimonio nichil omnino ad hanc aut certe parum admodum ponderis posse accedere, studiosus lector intelligat, subministratam a Stiltingo nostro tom. II Septembris, pag. 555, a num. 25 ad Martenei de Iperii Chronico iudicium responsionem huc transcribo.

334. Sic itaque ibidem habet: »Mallem ego, ut laudatus editor  accuratam de hoc Chronico crisim dedisset, quam laudes exaggeratas: ita enim lector studiosus melius intellexisset, quid ex eo amplecti tuto possit, a quibus contra cauere debeat. Certe chronotaxis plerumque uitiosa est in prioribus huius Chronici seculis, ut patebit  per decursum. Imo ne facta quidem relata in hoc Chronico tam certa esse tamque immunia ab erroribus, ut correctione sat frequenti non indigeant, non raro ostendere cogar. Conatur Chronici auctoritatem probare Martenius, quia Iperius secutus est Folquinum diaconum, Simonum abbatem et eorum continuatorem anonymum seculi XIII, quem ait scripsisse anno 1229.«---»Ex quibus,« inquit, »ita Chronicon suum confecisse uidetur Ioannes Iperius, ut eorum integras lucubrationes operi suo inseruisse merito consendus sit.« Ostendere id conatur uerbis quibusdam allegatis, que Iperius de se proferre non poterat, queque idcirco antiquioribus attribuenda sunt scriptoribus, quorum dicta eatenus non mutata Chronico suo Iperius inseruit. uerum uehementer  suspicor, Martenium nunquam contulisse Chronicon Iperii cum tribus illis scriptoribus, a quibus eum tam multa mutuatum dicit. Certe si diligenter uerba Iperii contulisset cum uerbis anonymi continuatoris, qui est compilator uite S. Bertini, a Mabillonio edite, uidisset totum uerborum sensum mutatum ab Iperio in facto, quod referetur in Appendice miraculorum num 25, ut ibidem obseruabo.

355. »Preterea si istos auctores tres diligenter contulisset et examinasset, uidisset paucissima ab iis narrari tanquam uisa, sed pleraque ut longe preterita: eaque de causa non dixisset: Chronicon istud Bertinianum tanto maiorem apud eruditos promereri fidem, quo antiquiores habet auctores,  qui sui temporis res gestas prout uiderant aut a testibus oculatis audierant, scriptis mandarunt.« »Inconsiderate et sine sufficienti examine hec dicta sunt: nam pauca ex scriptoribus, qui uiderant, aut facta suo tempore scripserant, hausit Iperius, saltem in primis seculis Chronici sui longe plura ex iis scriptoribus, qui gestis, que referebant, longe erant posteriores. Quin et plura ex aliis scriptoribus habet Iperius, quam ex tribus illis, quorum tantum non continuatorem facit Martenius. Hec de Iperio obseruanda censui, ne quis immodicis Martenei laudibus deceptus, me statim reprehendendum existimet, ubi uiderit auctoritati istius scriptoris non acquiescentem. Nolim tamen debita laude fraudare Iperium, cuius Chronicon utile et minime  contemnendum iudico, sed non cece sequendum. Unde ille sua hauserit, quantaque fide scripserit, indicat ipse in prologo secundo his uerbis: »Presens Opusculum ex multis uoluminibus scriptisque authenticis grato labore collegimus, sumendo de quolibet, quod ad propositum spectare uisum est, nichil inserendo, quod non authenticis scriptis approbatur.« Deinde explicat, quid per scripta authentica designet, multas uidelicet uitas sanctorum, Chronica item non pauca, antiquitates, Annales, Historias et archiua tam ecclesie Sithiensis, quam aliorum monasteriorum Belgii et Francie, libros alios historicos, ac demum chartas priuilegiorum.

336. »Ex hisce omnibus monumentis se Chronicon suum concinnasse asserit: Ex die et consule  tempora temporibus et ex causis in eo contentis negotia negotiis concordando.« Non dubito, quin id et diligenter et bona fide prestiterit uir pius et doctus; at sine erroribus factum non esse, luce clarius est. Et sane tale opus illo seculo, quo uixit Iperius, sine uariis erroribus conscribere, humane non erat industrie, tum quod monumenta multa, quibus utendum erat, non omni carerent errore, tum quod uaria per coniecturas erant concilianda. Hec autem conciliatio tanto erat difficilior, quanto minus ad perfectionem hodiernam accedebat scientia chronologica et critica.« Hactenus Stiltingus noster, qui, que hic de Iperii Chronico affirmat, loco deinde non uno in Commentario ad uitam  S. Bertini preuio ualidissime iuxta ac luculentissime probat, uti cuique, hunc euoluenti, manifestum euadet. Iam uero, cum Iperius, ut alia omittam, non solum e tribus scriptoribus, a Marteneo memoratis, Folquino nimirum Sithiensi monacho, Simone abbate, et continuatore anonymo, uerum etiam e multis aliis, a Stiltingo mox assignatis, narratas in Chronico suo res hauserit, non est, cur prodigiosam, quam narrat, doctoris Parisiensis anastasim e Simonis, Sithiensis abbatis, chronicis depromptam existimemus, ruitque proinde, que alioquin famose de ea narrationi accederet, summa fides. Imo uero, cum res ita habeat, ne quidem ex Iperii Chronico Parisiense prodigium uerosimile utcumque efficitur, uti ex iam supra dictis pronum  est eruere.



§ XX. An prodigium, quo doctor, sese damnatum, publice adstantibus denuntiarit, certum aut saltem uerosimile, stante uniuersali scriptorum ante dictorum silentio, reddere etiam non possit traditio.

Innocentius le Masson, ex recensione Morotii prior Maioris Carthusie 49, in opere, a se contecto, quod Annales Ordinis Carthusiensis inscripsit, annoque 1687 typis Correrianis uulgauit, lib. I, cap. 1 de prodigiosa, qua S. Bruno in eremum pulsus fuerit, doctoris anastasi multa disserit, suique etiam, quo hanc uere contigisse probet celeberrimi ordinis traditionem adducit. Ne quid, quod ad horribilem illam historiam probandam aut saltem uerisimilem reddendam conducere utcumque possit,  silentio a me preteritum quis queratur, ex opere illo, quod omnium passim manibus non teritur, totum huc spectans, utut prolixum ac parum urgens, Massoni ratiocinium transcribo. Hisce num. 8 et seq. ibidem positis uerbis concipitur: »Falluntur qui putant per abstinentiam a carnibus, etiam in morbis, et alias austeritates uitam Carthusiensium abbreuiari; nam experimento uidemus, plures apud nos usque ad decrepitam senectutem uiuere, et octogenarium, imo aliquando fere nonagenarium annum attingere. uidemus ergo non raro monachos sexaginta et amplius annos uixisse in ordine, etiam hoc seculo, quando longitudinem uite humane diminutam esse omnes fatentur, si cum precedentibus seculis comparetur. Pro exemplo nobis sit huius  firmioris sanitatis sancte memorie reuerendus Pater domnus Ioannes Pegon predecessor noster, qui ultra sexaginta sex annos uixit in ordine, 85 annos etatis habens obiit, et tanto animi uigore pollebat, ut pridie quam moreretur, adhuc calamo uteretur ad dispositiones faciendas in Ordine. Sint etiam pro exemplo due moniales, que nostris diebus diem clauserunt extremum: quarum una 70 annos uixerat in Ordine, altera 72. Plures similes in promptu esset hic referre, qui nostro seculo obierunt.

338. »At si ad preterita secula retrogrediamur, reperiemus personas, que 80 et amplius annos uixerunt, imo unam pre ceteris, que ultra centum annos uixit in Ordine. Occurret nobis R. P. Iancelinus,  qui 58 annis prefuit toti Ordini. Supputatione autem facta et longiori etate reducta ad 70 tantum annos in ordine exactos, quam etatem plures attigisse in singulis seculis, imo longe superasse, certum est, reperiemus, senem illum, qui hoc seculo 70 annis uixit in Ordine, potuisse uidere et discere ab alio eiusdem etatis sene, que audierat ab alio sene, qui postremus senex etiam ab alio didicerat et audierat historiam, de qua agitur, et sic traditio illorum quatuor senum fere ad trecentos annos extenditur; quam traditionem a se inuicem facile accipere potuisse, perspicuum est, cum tres ex illis se uidere et mutuo alloqui, nulla ui illata communi nature cursui, potuerint,; nichil enim obstat,  quin ultimi primordia cum primi extremitate concurrerint, et monachus, uigesimum annum agens, nonagenarium uiderit et audierit. Habemus ad manum icones in capite ueterum statutorum prefixas, que a centum et octoginta annis typis excuse sunt, in quibus uidetur historia illa depicta, addita narratione quam supra retulimus. Si ergo constituamus nobis pro epocha tempus illud quo icones ille typis excuse sunt, et precedere faciamus quatuor illos seniores, reperiemus, illos potuisse discere ab his, qui immediate primis Patribus ordinis successerunt, historiam illam; imo potuisse tunc reperiri in pago Carthusie uicino rusticos qui S. Brunonem et eius socios uiderant. Nam rustici in istis rupibus, ubi aura purior  est, et ualde frugalis uiuendi modus, diu uiuunt.

339. »uidi ipse et non semel interrogaui senem domesticum domus Carthusie, uocatum Nicolaum Planes, e pago Corbello oriundum, qui uiderat R. P. D. Bernardum Carrassum, uita functum circa annum 1586 et narrabat plura, que audierat in iuuentute sua ab aliis, in decrepita etate tunc constitutis, qui uiderant R. P. Franciscum a Puteo, circa annum 1521 defunctum. Centum circiter annorum erat iste Nicolaus, dum diem clausit extremum anno 1677. Et ut adhuc res uicinius et enucleatius exponatur et exprimatur, ponamus, aliquem e sociis S. Brunonis uixisse triginta tantum annis a die accessus eorum ad rupes Carthusie, quemdam etiam ex his, quem ad institutum suum  primi Patres receperant, 70 annis ei superuixisse, ecce iam fere centum annos tenemus, et sic annum 1184 attigimus; quibus si addatur etas quatuor illorum seniorum, que ad 280 annos peruenit, annum 1464 habebimus, sicque etatem R. P. Francisci a Puteo attingemus, uiri in utrisque litteris uersatissimi et insignis doctoris, qui statuta ista uetera typis mandari curauit, in quorum capite icon, historiam illam representans, posita est cum predicta narratione; quam, si suspicionem fabule habuisset, nunquam tanti ingenii uir effingi permisisset. His addite, quod domus Carthusie pluries incendiis absorpta ueteres scripturas habebat, ex quibus liquido de istius historie ueritate constabat; que a pluribus lecte et uise fuerunt, prout etiam nos a  senioribus monachis, quos in iuuentute nostra uidimus, didicimus; qui ab oculatis testibus id audierant. Et tandem hec traditio semper et ubique in ordine, nemine unquam reclamante, uiguit. Quis ergo non fateatur talem traditionem esse firmis fundamentis innixam?«

340. Hactenus Massonus, prolixa sua hac oratione unice ostendens, traditione continua, quam iam inde a S. Brunonis eiusque sociorum etate inceptam, Carthusianorum alii ad alios transmiserint, fieri potuisse, ut feralis de doctore damnato historia usque ad Francisci a Puteo, qui eam, ligno incisam, editis a se anno 1510 ordinis sui statutis prefixit, cognitionem peruenerit. uerum id reipsa ita factum, nullo modo, ut consideranti patebit,  probatum dat, quod tamen omnino erat necessum, ut quidquam pro prodigio adstruendo, seu potius pro uera iamque a rei geste initio inchoata, qua hec Puteano innotuerit, traditione stabilienda conficeret. Fieri enim facile potest, ut, quod post trecentos amplius annos, a re gesta elapsos, iam inde ab huius initio, uti a Massono fit, tradi potuisse asseritur, diu duntaxat post tradi re ipsa inceperit sicque non a uera traditione, sed ab incerto rumore trahat originem. Hinc non satis capio, cur Carthusianus noster anonymus Lucubrationis sue sepissime laudate num. 47 sic scribat: »Quod spectat ad Patrum traditionem, hanc satis superque solida ratiocinatione stabiliuit R. P. , libro I., cap. 1, dilucide luculenterque ostendens, omnes, quotquot fuerunt et sunt in orbe Christiano, Carthusienses nullam umquam aliam instituende nostre religionis causam seu occasionem agnouisse preter funestam huius hominis anastasim, quam asserunt se accepisse ab antiquioribus, qui et ipsi eam a Patribus suis, ad quos a S. Brunone et sociis eius, eorumque discipulis ac sequacibus per longam multorum annorum traditionem peruenerit, didicerunt.«

341. At uero, etsi ita hic loquatur ille, tacite tamen agnoscit. Puteani etatem, ad quam Parisiense prodigium traditione perducit Massonus, esse a re gesta remotiorem, quam ut huic illa, utpote ex iam dictis dubii dumtaxat nominis traditio, fidem certam  atque indubitatam facere queat eo modo quem Massonus assignat. uerbis enim proxime recitatis, ut longam illam traditionis deductionem contrahat, sequentia hec subdit: »uerum ne res tam insolens et stupenda tamque ad credendum difficilis ex tam longa traditionis deductione plane uideatur incredibilis, presertim hominibus huius seculi nequam, qui nichil fere credunt, quam quod, ut uulgari dicitur prouerbio, in oculos intuentium prosilit, hoc argumentum, ex traditione petitum, quinque fere seculis, si ita loqui liceat, decurtabimus, huiusmodi traditionem non longiori quam sexaginta, aut ad summum octoginta annorum ductu ab obitu sociorum sancti Brunonis protrahentes, ut sequitur Qui primus ex Carthusiensibus hanc historiam  scriptis mandauit, uiuebat circa annum 1220, uel etiam ante , id est, octoginta post annis et non multo amplius, quam obierat Stephanus Diensis, unus ex sociis sancti Brunonis. quem in nostris Annalibus uidebimus adhuc fuisse superstitem circa annum 1136. Nec impossibile est quosdam alios ex septem primis ordinis fundatoribus diutius uixisse. Quis enim inficias eat, inter eos quosdam, qui annum etatis uigesimum quintum non attigerant, quando in solitudinem se receperunt, postmodum ad septuagesimum, aut etiam octogesimum uite annum, Christi uero millesimum centesimum quadragesimum et ultra peruenire potuisse?

342. »Hic primus huius historie scriptor plures  procul dubio monachos uiderat, qui nouerant aut saltem nouisse poterant quosdam ex discipulis prefatorum septem ordinis primipilorum; quos quidem discipulos uitam scimus protraxisse ultra annum 1200, ut sunt sanctus Artaldus, professus domus Portarum, qui ad fundandam Carthusiam Aruerie missus circa annum 1132, postea ibidem factus prior et ecclesie Bellicensis episcopus, ac tandem redux apud Arueriam obiit anno 1206, annos natus centum quinque. Garnerius, dominus de Balmeto, confundator domus Maioreui, erecte anno 1116, qui, post mortem uxoris factus ibidem conuersus, annum uidit millesimum ducentesimum decimum quartum. Frater Aynardus conuersus.  professus Maioris Carthusie, qui forsan sanctum Brunonem uiderat, cum constet ex uita sancti Hugonis Lincolniensis, eum tantum obiisse anno etatis sue centesimo uigesimo sexto, qui fuit annus Christi millesimus ducentesimus quartus uel paulo amplius, ut ex eadem uita, ab auctore ceuo conscripta, discimus et suis locis fusius narrabimus. Constare igitur debet, prefatum scriptorem hanc potius accepisse historiam a monachis, qui cum his et aliis sociorum sancti Brunonis discipulis conuixerant,  quam »ex incerto credule plebis rumore, et quorumdam  recentiorum fabulis,« ut nobis, tanquam otiosis hominibus, obiecit Launoius.

343. »Unde, queso, tunc temporis ille incertus rumor« nostris claustris dispergi potuit? Nonne potius ex iisdem claustris longe lateque paulatim diffusus fuisse dicendus est? Et quidem ab ipsorum Patrum alumnis, uiris utique grauissimis et sanctissimis; quorum et successorum eorum fidem tanti faciebat Guillielmus Durandus, magni nominis et eruditionis auctor, ut in Speculo iuris, quod Adriano u dicauit eo tempore, quo hec historia iam a nostris euulgata fuerat, censuerit »Regulam Iuris, qua nemini licet in sua causa testimonium dicere, non habere locum in Carthusianis et Cisterciensibus propter eorum sanctimoniam.« Dum  hec scribebat Durandus, florebant in ordine Boso, prior Carthusie, et Guillelmus de Hyporegia monachus eiusdem, qui ambo uel saltem eorum alter huius in suis scriptis historie meminerunt, ut mox dicemus. Hos certe, quos tam dignos fide existimabat Durandus, non sibi persuasisset huic anastasi siue commento, ut uolunt aduersarii, dedisse initium, ut Ordinis sui cunabula turgentibus buccis in populos concreparent ex tam insolito prodigio. Sed quam leuis et puerilis sit huiusmodi uanitas, per se patet, que profecto prius in ore calumniantium nos nata fuit, quam in corde nostrorum concepta. Licet enim istud fabula foret, aut ad fabulam accederet, non tamen minus in Ecclesia Dei Carthusiensium religio  haberetur, quam omnes norunt satis aliunde insignibus prefulgere prerogatiuis.« Hactenus Carthusianus noster anonymus, uolens potissimum, scriptorem anonymum, qui primus ex Carthusiensibus prodigiosam doctoris Parisiensis anastasim litteris mandauit, contextoque a se primorum quinque Carthusie priorum Chronico inseruit, sexaginta aut ad summum octoginta dumtaxat annis a sociorum S. Brunonis obitu seu iam inde ab anno circiter 1220 floruisse, remque ab ipsis horum discipulis, ac proin ex uera traditione, »non ex incerto credule plebis rumore,« accepisse.

344. Ratiocinium huc iam transcriptum, quo hec probare Carthusianus noster anonymus nititur, anonymus  itidem tractatus de S. Brunone, a Carthusianis huiatibus mecum communicati, auctor additionibus nonnullis amplificatum exhibet. Atque hic quidem, dum id facit, rem quampiam postea probare proponens, ait: »Ut suo loco in Annalibus dicemus,« alibique etiam hosce, ueluti a se edendos, laudat. Hinc autem, quod hac occasione obseruandum duxi, non immerito dubitari potest an Massonus supra laudatus, Ordinis sui Annales scripturus, Tractatum illum, e quo deinde a Carthusiano nostro anonymo in Annalium Carthusiensium librum Iu hactenus non uulgatum nonnulla fuerint illata, non concinnarit. Ut ut sit, et eius uerba, ne quid, quod asserende genuine de prodigio Parisiensi traditioni suffragari utcumque queat, omisisse uidear, huc  transcribo. Sic habent: »A fundatione Ordinis ad Bosonis etatem, qui domos S. Hugonis et Maioris Carthusie cum toto Ordine rexit ab anno 1372 ad 1313, quo decrepitus decessit, altum in suis claustris silentium Carthusienses tenuerunt, nec quidquam aut de sui Ordinis ortu, aut de mirabilibus, que passim inter eos fiebant, sinebant propalari. Hoc de his testatur et amice conqueritur Petrus uenerabilis, Cluniacensis abbas: Multa, inquit, in illo sacro Ordine miracula contigisse a pluribus accepi; sed ipsi humilitatis uirtute, qua semper serui Dei miranda opera sua, quanto possunt nisu, occultant, uix aliquid ex his prodere uoluerunt.« Neque a Patrum tramite deflexisset Boso, nisi ad  suum institutum a quorumdam alterius Ordinis religiosorum calumniis uindicandum huius humilis ac sancti silentii leges tandiu seruatas uiolare coactus fuisset, edito tractatu fusissimo siue suo marte, ut quidam uolunt, siue suo iussu, usus nempe calamo Guillelmi de Hyporegia Carthusiensis Itali, uiri docti, quem tribus circiter ante suum obitum annis ad maiorem Carthusiam euocauerat.

345. »Hunc tractatum inscripsit De origine et ueritate perfecte religionis ad defendendum ordinem Carthusiensem. Nihil in eo de tragico hominis damnati fine egit , sed ad illius calcem uoluit adiici Chronica de exordio ordinis Carthusiensis, hanc historiam enarrantia, ab auctore incerti nominis,  eiusdem tamen Ordinis professo, olim conscripta, quem propterea anonymi nuncupatione deinceps designabimus. Unum codicem tam Bosonis siue Guillelmi de Hyporegia tractatum, quem, prefati anonymi Chronicon complectentem, e Montis-Dei Carthusia habuimus, sub initium seculi quarti decimi, id est circa finem regiminis Bosonis exaratum, ut ex charactere colligimus; quod etiam nobiscum sensit uir quidem doctissimus et in huiusmodi characteribus uersatissimus, quem Parisiis cuiusdam amici interuentu consuluimus. Cum igitur Boso medio seculo decimo tertio nostrum professus sit institutum, non dubium est quin auctor Chronici anonymus ipso sit paulo antiquior; quod etiam probari potest ex  bibliothece Colbertine codice, in quo eiusdem Chronici exemplum reperitur exscriptum ante medium dicti seculi tertii decimi, ut nos Stephanus Baluzius, uir doctrina clarissimus et de quouis bene merendi studiosissimus, per litteras his uerbis commonuit: »In codice 3806 est quedam tabula continens capita LI de perfectione et priuilegiis Ordinis Carthusiensis. Est imperfecta et incipit in capite XuI. Codex ille est CDL annorum,« id est circa annum 1240. »Continet chronicon de exordio Ordinis Carthusiensis«  »usque ad annum 1137, quo obiit Guigo. Deinde sequitur Bernardus de contemplatione. Incipit: Cum die quodam.« uerosimile est, apographum istud ex ipso »authographo, quod modo periit,« expressum fuisse,  »et a quodam ex primis Carthusie Parisiensis e maiori Carthusia illuc allatum, quod postea bibliothece Thuane, tandem Colbertine adscriptum fuit.«

346. »Cum igitur hic anonymus suum Chronicon scripserit circa uel ante 1240, potuit ineunte eodem seculo fieri monachus, et idcirco hanc historiam accipere ab antiquioribus Patribus, qui eodem tempore superstites erant, ex quibus quosdam sociorum sancti Brunonis, et cum eo nostri propositi fundatorum discipulos fuisse constat, ut fuerunt B. Artaldus, qui, regente ordinem sancto Anthelmo, prior domus Aruerie effectus est, et deinde Bellicensis episcopus, tandemque, abdicatis infulis, uitam protraxit ad annum 1206, quo centenario maior in cella  occubuit, et Aynardus conuersus, Maioris Carthusie professus, de quo res mirabiles narrantur in sancti Hugonis Lincolniensis uita, ubi et dicitur sana mente obiisse etatis sue anno centesimo uigesimo sexto, quatuor circiter post S. Hugonem annis, scilicet circa 1204. Quod uix credi posset, nisi qui illum cognouit, id scriptis asseruisset, ut suo loco in Annalibus dicemus. Hos inter annumerari merito possunt uenerandi plane senes Bouo, S. Hugonis Lincolniensis, in Withamiensi prioratu successor, licet annis in Ordine transactis multo maior Iancelinus, qui matrem Carthusiam et totum ordinem paulo post Basilium, S. Anthelmi successorem, sexaginta fere annis moderatus est; Guifridus, Carthusie conuersus,  qui, anno 1212 sexagenarius in Ordine, testatus est quibusdam in litteris, se uidisse fratrem Olmarum, Magni Guigonis tempore conuersum, et qui procul dubio quosdam ex septem Ordinis fundatoribus nouerat. Ab his igitur et quibusdam aliis eiusdem fidei et auctoritatis monachis hanc historiam noster anonymus, aut certe, qui eam ipsi Bosonique et eius cetaneis retulerunt, potius acceperant, quam ex incerto credule plebis rumore, et quorumdam recentiorum fabulis, ut obiecit Launoius.

347. Unde enim, queso, tunc temporis ille incertus rumor nostris claustris dispergi potuit? Nonne potius ex iisdem claustris longe lateque paulatim diffusus fuisse dicendus est, et quidem ab ipsis primorum Patrum alumnis, uiris utique grauissimis et  sanctis, quorum et successorum fidem tanti faciebat Guilelmus Durandus, magni nominis auctor, ut in Speculo iuris, quod Adriano u eo tempore dicauit, quo primi florebant huius historie scriptores, censuerit regulam iuris, qua nemini licet in sua causa testimonium dicere, non habere locum in Carthusiensibus et Cisterciensibus propter eorum sanctimoniam. Hos certe quos tam dignos fide existimabat Durandus, non sibi persuasisset huius anastasis narrationi, si commentum fuisset, ut uolunt aduersarii, dedisse initium, ut Ordinis sui incunabula turgentibus buccis in populos disseminarent ex tam insolito prodigio, ex quo, siue uerum, siue falsum esset, nichil tamen glorie aut dedecoris, nichil utilitatis aut damni sue religioni, satis abunde insignibus  prefulgenti pietatis prerogatiuis, conferre poterant; nec credidissent, ut exprobrat Launoius, non satis illustrem Brunonis historiam, que iam illo euentu careret. Si enim tam ipsi, quam eorum posteri, amabant, ut quidam  pro nobis obseruauit, queritabantque illustria, et ad populi admirationem idonea dicere de Brunone, profecto longe illustriorem fecissent uitam eius et maxime ad uulgus admirationem suspendendum aptam, si que de Paulo, Antonio aliisque, seu monachis seu anachoretis, antiquioribus, legimus, affinxissent Brunoni et sociis eius. At uiri, ueritatis amantes ac omnis fictionis osores, ingenue, quod a Patribus audierant, de Brunone narrauerunt iuxta illud  Moysis: »Interroga patrem tuum et annuntiabit tibi, maiores tuos et dicent tibi.«

348. »Itaque cum noster anonymus hanc historiam exscripserit ex ore narrantium, qui Brunonis socios nouerant, uel saltem institutum nostrum professi fuerant ante seculum tertium decimum, id est durante primo Ordinis nostri seculo, hinc sequitur, traditionem istam ultra sexaginta aut septuaginta post quorumdam ex nostri Ordinis auctoribus mortem annos auctoritate scripture non caruisse; quod uix reperire est in multis sancte Ecclesie traditionibus. Quot enim  quantaque fuerunt, non solum per unum, sed per duo, tria et adhuc plura secula ab Ecclesia credita,  culta, seruata, obseruata, que sola traditione, scriptis nondum firmata, nitebantur? Unde nichil hostes eius habuerunt, nec hodie habent antiquius, quam ipsius impugnare traditiones. Quibus etiam armis contra nos potissime usus est Launoius, ut postea uidebimus.« Hactenus auctor anonymus laudatus, toto suo ratiocinio huc iam transcripto potissimum spectans, ut suadeat, anonymum primorum quinque Carthusie priorum Chronici auctorem, qui primus Parisiense doctoris tantisper rediuiui seque damnatum publice uociferati prodigium in litteras misit, hausisse id seu intellexisse ex ipsis primorum S. Brunonis sociorum discipulis, aut certe ex eiusdem instituti monachis, qui illud ex hisce audiuerant; quod postremum duntaxat uelle uidetur ratiocinio  suo pariter huc iam transcripto Annalium Carthusiensium libri quarti hactenus non uulgati auctor. Ambo sane, ut alterutrum suadeant, non immerito laborant. Quod si enim feralem historiam aut anonymus primorum quinque Carthusie priorum auctor, aut qui huic illam narrarunt, e sociorum S. Brunonis discipulis audierint, quis falsam eam pronuntiare facile audeat? uerum qui anonymum primorum quinque Carthusie priorum Chronici auctorem e probato adeo fonte narrationem suam hausisse, probant?

349. »Cum igitur,« inquit tractatus de S. Brunone a Patribus Carthusianis huiatibus mecum communicati auctor, »hic anonymus   suum Chronicon scripserit circa uel ante 1240, potuit ineunte eodem seculo fieri monachus et idcirco hanc historiam accipere ab antiquioribus Patribus, qui eodem tempore superstites erant, ex quibus quosdam sociorum sancti Brunonis et cum eo nostri propositi fundatorum discipulos fuisse constat.« Ita ille; a quo anonymus Annalium Carthusiensium libri quarti hactenus non uulgati auctor non multum abludit. »Qui primus, ait, ex Carthusiensibus hanc historiam scriptis mandauit, uiuebat circa annum 1220;« ac deinde, nonnullis interpositis: »Hic primus huius historie scriptor plures procul dubio monachos uiderat, qui nouerant aut saltem nouisse poterant quosdam ex discipulis prefatorum septem Ordinis primipilorum; quos quidem discipulos uitam  scimus protraxisse ultra annum 1200 . . . . . Constare igitur debet prefatum scriptorem hanc . . . accepisse historiam a monachis, qui cum his et aliis sociorum sancti Brunonis discipulis conuixerant.« Anonymum itaque primorum quinque Carthusie priorum Chronici auctorem eo ipso tempore, quo aliquot e S. Brunonis sociorumque eius discipulis in uiuis superstites adhuc erant, uitam iam duxisse aut etiam Carthusianum iam fuisse professum, autumant, hincque ex his luctuosam historiam aut illum ipsum, aut certe eos, qui hanc ei narrarunt, hausisse. uerum an iam tum anonymum, qui primus prodigium Parisiense litteris mandauit, in uiuis fuisse, aut etiam Carthusianum exstitisse, alicunde constat?  Scriptorem illum ante annum 1250 scriptioni manum uerosimiliter non admouisse, num. 12 et seqq. ostendi, nec plura de eius etate, seu tempore quo uiuere monachumue agere inceperit, disputare decreueram; uerum cum duo, de quibus hic, scriptores iam inde, ut modo dictum, a seculi tertii decimi initio anonymum, qui primus Parisiense prodigium litteris consignauit, in uiuis fuisse uelint, hincque precipue illum hoc aut ex S. Brunonis eiusque sociorum discipulis, aut certe ex iis, qui hisce aliquando conuixerant, didicisse contendant, lubet modo adhuc, an anonymi dicti etatem non nimium maturent, aut etiam an hunc iam inde a seculi tertii decimi initio uixisse, utcumque probent, examinare.

350. Annalium Carthusiensium libri quarti hactenus  non uulgati auctor anonymum quidem illum, quod Chartularii in Carthusia exstantis, »circa« cuius »principium littere papales  et Siguini instrumentum  inueniuntur,« mentionem faciat, anno circiter 1151 Chronicon suum non scripsisse, nobiscum  omnino sentit; uerum quo illum equidem iam inde ab anno circiter 1220 uixisse probet, sequentem disserit in modum: »Hunc tamen  coniicimus uixisse ante tempora reuerendi Patris Bosonis, qui, circa annum 1260 ordinem nostrum ingressus, Carthusie regimen iniit anno 1277. Quam coniecturam sic stabilimus ex Chartulariis, que nunc habemus in Carthusia.  Ibi enim duo reperiuntur, unum sub regimine R. P. Francisci a Puteo, et illius cura confectum anno 1507, continetque duo uolumina, in quorum priori sub finem, non circa principium, ut dicitur in citato Chronico, sunt littere prefate Urbani II. Instrumentum uero Siguini ante describitur, sed multum post medium. Unde liquet, auctorem tractatus non meminisse huius chartularii. Et reuera codex Thuaneus, quem omnes consulere possunt, licet nostro codice recentior, longe ante hoc chartularium exaratus est. Alterum Carthusie chartularium tribus ex uoluminibus conflatum erat, quorum primum ultimo incendio periit, ut nobis cum dolore affirmant officiales Carthusie; alia duo adhuc asseruantur illesa et integerrima diuersis characteribus exarata; quorum  prius, quod fuit secundum, talem prefert titulum ad frontem indicis chartarum in eo contentarum: »In hoc uolumine continentur charte et littere domus Carthusie ad comitatum Sabaudie pertinentes.«

»351. Deinde ad uerticem primi folii, quod continet primum instrumentum, datum anno tantum 1303, sic legitur: Hic incipit chartularium nouum de comitatu.« Ex his uerbis »Chartularium nouum« intelligimus quoddam aliud fuisse antiquius, quod etiam olim periit. Secundum huius uoluminis instrumentum datum est anno 1306. Deinde sequuntur multa alia diuersis temporibus transacta ab anno 1207 ad annum 1326, uno excepto dato anno 1331, sed quod in folio separato describitur. Cum igitur  charta, que hoc uolumen inchoat, data sit anno 1303; charta uero recentior sit anno 1336, hinc recte colligimus idem uolumen fuisse compositum sub regimine et cura Aymonis prioris Carthusie, qui prefuit ab anno 1313 ad annum 1330; et quidem post deplorandum illud incendium, quod accidit anno 1320; cuius flammis cum forsan antiquius chartularium fuisset consumptum, nouum describi curauit R. P. Aymo. Alterum uolumen, quod erat tertium, pluribus etiam scriptum est manibus, quarum tamen nulla uidetur recentior charactere prioris uoluminis; unde et colligimus, illud fuisse inchoatum sub eodem Aymone et continuatum sub eius successoribus usque ad annum 1346, quo datum est instrumentum  recentius huius uoluminis; quod etiam coniicimus ex his uerbis ad caput Indicis appositis in hunc modum: »Ligetur istud chartularium ex integro cum postibus, quando uidebitur esse satis grossum et perfectum; et postea incipiatur aliud.« Deinde sequuntur bulle summorum pontificum ab Alexandro Iu ad Ioannem XXII inclusiue. Post quas alio charactere describuntur instrumenta, quorum primum datum est anno 1300, cui talis prefigitur inscriptio: »Hinc incipit Chartularium nouum de Delphinatu.«

352. »Denique indiscriminatim, ut in priori uolumine, inseruntur charte et littere ab anno 1215 ad annum 1346. Et in quibusdam transumptis quedam etiam antiquiores, ut sunt littere sancti Hugonis  Gratianopolitani et alie. Sed in neutro amborum uoluminum reperiuntur bulle Urbani II et instrumentum Siguini abbatis. Non est igitur dubium, quin et primum eiusdem Chartularii uolumen, quod nunc desideratur, procurante eodem R. P. Aymone, descriptum fuerit, in quo, si adhuc exstaret, forsan prefate bulle et Siguini instrumentum reperirentur, quod tamen non constat. Sed licet id daremus, non sequeretur, idem esse, de quo loquitur auctor noster anonymus. Imo ex duobus sequentibus uoluminibus, que dicta fuisse NOuA, uidimus, consequens est, hoc quoque primum uolumen recens fuisse tunc temporis. Ac proinde aliud fuisse ab eo quod flammam incendii anni 1320 deuorasse credimus. Sed hec omnis dubitatio adimitur ex tractatu R. P. Bosonis  De orgine et ueritate perfecte religionis, in quo Chronicon nostri anonymi de exordio ordinis Carthusiensis totum reperitur insertum. Cum enim Boso prefuerit domibus uallis Sancti Hugonis et Maioris Carthusie ab anno 1272 ad annum 1313, quo decessit; inde liquet chartularium, in prefato Chronico citatum, ante Bosonis tempora fuisse conscriptum, ac propterea ipsum auctorem etiam ante annum 1272 floruisse, cuius uite tempus assignantes circa annum 1220, nullum inde nos subire uituperium putamus, cum etiam potuerit aliquot ante annos uixisse, ac etiam uidisse beatum illum senem Iancelinum, priorem Carthusie, et alios plures monachos, discipulos discipulorum sancti Brunonis aut  etiam sociorum eius.« Ita Carthusianus noster annalista anonymus, Operis sui loco non uno etiam indicans, chronographum anonymum, quem iam inde ab anno 1220 aut etiam citius in uiuis fuisse, hic statuit, ab hoc ipso etiam anno aut citius suam de primis quinque Carthusie prioribus lucubrationem elaborasse. uerum in toto eius huc iam transcripto ratiocinio nichil omnino occurrit, quod euincat, chronographum illum anonymum seu primorum quinque Carthusie priorum Chronici auctorem anno illo inter uiuos iam egisse, aut, si id ita habuerit, Chronicon suum concinnasse.

353. Fac enim Chartularium, cuius in hoc, ueluti pontificias Urbani II litteras et Siguini abbatis instrumentum in capite preferentis, meminit, non  esse illud, quod, curante Aymone Carthusie priore post annum 1320 fuit conscriptum, sed aliud antiquius, quod u. G. iam inde ab anno 1120 aut etiam, si uelis, citius fuerit confectum, hincne consequens erit, ut chronographus anonymus qui illud laudauit, iam inde ab eodem etiam anno aut in uiuis fuerit, aut dictam lucubrationem suam adornarit? Cum Chartularium antiquius, quod pontificias Urbani II litteras et Siguini abbatis instrumentum complectebatur, anno demum 1320, quo Carthusie incendium accidit, flammis fuerit fortassis consumptum, aut certe citius periisse non constet, ut quid id chronographus anonymus, etiamsi anno demum 1290 aut etiam nonnichil serius scriptioni manum admouisset, laudare non potuerit? Nec quidquam ad rem facit,  quod Carthusianus noster anonymus  adiungit de Bosone, qui ab anno 1272 usque ad annum 1313 domibus uallis Sancti Hugonis et Maioris Carthusie prefuerit. Fuerit enim reipsa, quod in suo quinque primorum Carthusie priorum Chronico auctor anonymus laudat, Chartularium ante Bosonis etatem conscriptum, hinc tamen consectarium nondum erit, ut ante hanc pariter seu ante annum 1272 anonymus is scriptor floruerit, suamque lucubrationem adornarit. Quidni enim, ut ut diu etiam post hunc annum scripsisset, Chartularium multo ante confectum nequierit laudare? Adhec ex eo etiam, quod Boso concinnato aut a se aut iussu suo, qui De orgine et ueritate perfecte religionis inscribitur, tractatui primorum quinque  Carthusie priorum Chronicon integrum inseruerit, consequens neutiquam est, ut huius auctor anonymus ante annum 1272 id exararit.

354. Boso enim, ut tractatus de S. Brunone a Carthusianis huiatibus mecum communicati auctor modo huc transcriptis uerbis docet, tribus duntaxat annis ante obitum suum, qui anno 1313 euenit, tractatum proxime laudatum aut ipsemet scripsit, aut conscribi fecit; nichil autem impedit quo minus in hunc quinque primorum Carthusie priorum Chronicon, ut ut id auctor a decem duntaxat aut etiam paucioribus annis concinnasset, potuerit inferri. Fuisse itaque hanc lucubrationem anno circiter 1220 aut etiam citius elaboratam, nichil plane ex omnibus,  que uerbis proxime recitatis ab Annalium Carthusiensium libri quarti auctore anonymo adducuntur in medium, euincit. Imo uero ne quidem ex hisce ullo modo etiam consequitur, ut lucubrationis eiusdem auctor anonymus iam inde ab eodem dicto anno 1220 aut etiam citius inter uiuos agere iam ceperit. At uero anonymus tractatus de S. Brunone a Carthusianis huiatibus mecum communicati auctor, uiam aliam ingreditur, quo probatum det, eumdem primorum quinque Carthusie priorum Chronici auctorem anonymum ab anno circiter 1220 uixisse, imo iam tum Carthusianum fuisse professum, ac proin, que de prodigiosa doctoris Parisiensis anastasi memorie prodit, e S. Brunonis sociorum discipulis, aliisue saltem qui rem ex hisce audiissent, intelligere  potuisse aut etiam reipsa intellexisse. Ait ergo, primorum quinque Carthusie priorum Chronicon, non quidem iam inde ab anno 1220, sed saltem ab anno circiter 1240 fuisse exaratum, ac proin huius auctorem iam inde ab anno 1220 non tantum uixisse, sed et Carthusianum fuisse professum. uerum anne rem utcumque euincit? Chronici illius exemplar, quod in bibliotheca Colbertina asseruatur, Stephanus Baluzius epistola ad Carthusianos data ab annis quadringentis quinquaginta, ac proin, cum hec seculo preterito, ad finem fere iam prouecto, scripta sit, anno circiter 1240 scriptum edocuit. Ita quantum ad substantiam, quem proxime laudauit, tractatus de S. Brunone a Carthusianis huiatibus mecum communicati auctor anonymus.

 355. uerum unde illud Chronici dicti exemplar tante antiquitatis esse resciuit Baluzius? Id sane uir clarissimus, ut sibi hac in re fidem faceret, debuisset adiungere. Reor ego, unice illum e characteribus, quibus idem Chronici exemplar scriptum esset, tantam illius, quantam asserit, antiquitatem collegisse. uerum etsi quidem e characteribus, quibus antiqua monumenta exarata sunt, seculum propemodum, quo exarata sunt, determinari utcumque queat, quis tamen inde etiam annum circiter, quo exarari ea contigerit, sat certo determinet? Qualecumque igitur fuerit de tempore, quo, quod in bibliotheca Colbertina asseruatur, primorum quinque Carthusie priorum chronici exemplar scriptum sit, Stephani Baluzii iudicium, dubium mihi eque ac ante manet,  an Chronicon illud triginta aut etiam quadraginta annis serius, quam hic statuat, scriptum non sit. Nec dubium illud mihi adimit, quod, ut Carthusianus proxime hic laudatus Lucubrationis sue num. 24 docet, Maioris Carthusie chartularium, quod in Chronico, de quo hic, laudatur, anno circiter 1240 uerosimiliter fuerit confectum. Ut quid enim hoc a Chronici auctore, diu duntaxat post, imo triginta aut quadraginta etiam annis serius scribente, laudari non potuerit? Iam uero, cum hec omnia ita habeant, dubiumque proinde sit, an anonymus primorum quinque Carthusie priorum Chronici auctor non tunc primum, cum iam uno alteroue decennio seculum decimum tertium medium esset elapsum,  florere inceperit, dubium pariter sit, necesse est, an primorum S. Brunonis sociorum discipulos, aliosque, qui hosce in Carthusiensi instituto proxime sunt secuti, uidere potuerit, discereque ex iis, que, ut communiter creditur, primus omnium de prodigiosa doctoris Parisiensis anastasi litteris mandauit.

356. Atque hinc porro iam fit, ut ambigendum sit, uerane traditione, seu an ab ipsomet S. Brunone eiusque primis sociis, rei geste synchronis, seu uiua uoce seu alio quouis modo fuerit feralis de doctore damnato narratio ad posteros transmissa, a quibus deinde ad sequioris etatis Carthusianos ac tandem ad anonymum, qui eam primus omnium litteris consignauit, peruenerit. Quod cum ita sit, manet Parisiense prodigium pro parum uerisimili habendum,  maxime ob uniuersale scriptorum omnium antiquorum de hoc silentium, quos inter, ut iam supra docui, nonnulli uerosimiliter sunt qui illud, si fuisset, scituri, scitumque commemoratur fuissent. Atque ita sane in opinione, qua primorum quinque Carthusie priorum chronologus iam inde ab anno circiter 1220 non uixisse, nedum Carthusianum egisse, statuitur, res sese habet. Nec aliter etiam sese haberet, etsi eum iam tum in uiuis egisse Carthusianumque fuisse professum, tantisper daremus. Etsi enim illum, si iam inde ab anno circiter 1220 Carthusianus exstiterit, feralem de doctore damnato narrationem e sociorum S. Brunonis discipulis, aut certe ex iis, quibus hi illam retulerant, intelligere potuisse, bini scriptores anonymi uerbis suis proxime  recitatis recte doceant, id tamen reipsa factum, neutiquam probant. Rem quidem potius ex hisce, quam ex incerto credule plebis rumore didicisse laudatum chronologum existimandum indicant; ast, preterquam quod nec id ulla ratione probatum dent, contrarium existimandum uidetur, tum quod, unde narrationem suam hauserit, non edicat, idque nichilominus, si e probato adeo fonte eam hausisset, uerosimiliter, ut num. 329 iam docui, fuisset facturus, tum quod prodigium Parisiense narraturus dicat, »Tale ibi  prodigium dicitur accidisse,« sicque ambigentis potius quam asseuerantis in modum de horrenda historia loquatur, de qua tamen, si ei uel a sociorum S. Brunonis discipulis, uel  ab iis, qui eam ex hisce audiuissent, fuisset relata, dubitaturus uerosimiliter non fuisset.

357. Ad hec anonymus quinque primorum Carthusie priorum chronologus, ut ut iam inde ab anno circiter 1220 uixisse statuatur, quadraginta equidem et centum circiter annis a prodigio Parisiensi abfuerit; etsi autem subinde quidem contingat, ut, que a scriptoribus non synchronis memorie produntur, uera ad hosce traditione peruenisse sint credenda, id tamen locum uix obtinere potest, quando, uti hic fit, que narrantur, sunt huiusmodi ut si contigissent, a scriptoribus etiam synchronis uerosimiliter commemorata fuissent, nec tamen ab horum ullo commemorata inueniuntur. Nec quidquam ad rem facit, quod de Ecclesie traditionibus  addit Tractatus a Carthusianis huiatibus mecum communicati auctor; cum enim, que traditionibus huiusmodi accepta fuere, diu fuisse, imo per unum, duo, tria aut etiam plura secula in Ecclesia credita, culta et obseruata dicat, de traditionibus diuinis et apostolicis indubie loquitur; »quemadmodum autem nichil  pro diuina et apostolica traditione recipitur, quod ex sanctis Patribus non probatur ipsorum etate fuisse obseruatum in Ecclesia uniuersali, tanquam ab initio sic traditum; ita nec humanas, pretensas ut tales, prudenter admittimus, que uel cum certioribus auctoritatibus pugnant, uel nequiuissent ab antiquioribus non attingi aliquando, si  uere forent. »At uero, inquies, unde ergo de Parisiensi prodigio, si traditione uera acceptum id non sit, ortus esse potest incertus, ut uult Launoius, in Carthusianorum claustris rumor? Illudne hi forsan confinxerint? Ita fere etiam bini Carthusiani anonymi supra laudati. uerum, etsi id anonymus primorum quinque Carthusie priorum chronologus uera traditione non didicisse statuatur, consequens tamen hinc non sit, ut id uel ex incerto rumore uel e Carthusianorum antiquorum figmentis acceperit. Quid si enim horrenda damnati historia non publice, sed intra priuatas defuncti edes coram paucis acciderit, temporisque deinde lapsu in adiunctis, nullo licet interueniente figmento, fuerit corrupta? Fieri sane id potuisse, ex infra dicendis patescet,  uti et modus, quo factum esse queat.



§ XXI. Alia quedam facientia pro prodigio, quo doctor Parisiensis, sese damnatum, adstanti multitudini publice e feretro denuntiarit, rationum momenta afferuntur, et an ex his tandem illud uero simile utcumque non fiat, examinatur.

Quod e titulis funebribus, queis Sancto nostro Ecclesie monasteriaque diuersa parentarunt, nonnulli, eum e diuinorum iudiciorum infernique timore in eremum secessisse, haud obscure indicent, hinc, in illis ad luctuosam damnati doctoris historiam alludi, anonymus Tractatus de S. Brunone a Carthusianis huiatibus mecum communicati auctor coniicit; quod si autem ad feralem euentum reipsa in dictis Titulis alludatur, consequens est, ut hic  non tantum acciderit, uerum etiam ut publice acciderit, utpote quem alioquin ecclesie monasteriaque, quorum ii sunt, perspectum haud habuissent. Ne quid itaque, quod prodigio Parisiensi utcumque fauere uideri potest, inobseruatum preteream, laudati auctoris anonymi uerba, memoratam coniecturam complectentia, una cum titulis funebribus quibus hanc ille superstruit, huc transcribo, deinde etiam, que mea hac de re sit opinio, adiuncturus. Sic habent: »ueram illius  secessus« in eremum »causam nulli ita apprime cognoscere potuerunt, quam Ecclesie, in qua Sanctus olim egerat canonicum, Sancte Marie Remensis canonici, qui eam suo Titulo, qui inter edendos  locum 54 tenet, sic insinuant:

Iudicis examen uenturi Bruno pauescens,
Mundanas contempsit opes, eremumque petiuit;
Atque suauis ibi fructus emisit odoris,
Ad Christum reuocans, quos gloria uana fefellit.

359. »Radulphus uiridis prepositure dignitate in ea ecclesiatum gaudebat, qui forsan huius tituli auctor ad inuitationem, qua paulo ante per epistolam ad monasticum habitum ex uoto induendum a Brunone incitatus fuerat, tacite alludit his uerbis: »Ad Christum reuocans quos gloria uana fefellit.« Ecclesie Remensi adstipulatur particularis ecclesia S. Bartholomei in monte Or, non longe ab eadem urbe dissita, cuius elogium, inter Titulos funebres edendos ordine 65, totum est de mortis et inferni  horrere, quo territus Bruno dicitur eremum penetrasse.«

Orbis amarescens claudessit pondere mortis,
Et trahit ad speciem humane per deuia sortis.
Mergit et exsilio propriorum queque tabescens:
Unde tumescis homo miser hac etate senescens
Fonte Carybdineo mergeris ad ultima finis;
Ac cinis in cineres solueris ut umbra lucernis.
Est labor eius amor, et inextricabilis error,
Defectu cuius animam complectitur horror,
Postquam nudata fuerit de carcere carnis
uel Satane ducibus huc circumsepta cateruis.
Quod metuens animosus in hoc discrimine Bruno
Seruitio penetrat eremum certaminis uno,
Linquit opes mundique decus, ne gloria pena
 Fiat in interitum, etc.

360. »Simile quid primarie Ecclesie Parisiensis canonici amico Brunoni parentantes  succinunt:«

O uos mundani, qui re gaudetis inani,
Spernite culturam carnis subito perituram.
Corpus enim uastum uaria pinguedine pastum
Quo magis impletur, putidum magis efficietur.
Cur impinguatur caro, qua uermis satiatur?
Cur adeo cupimus bona, que retinere nequimus?
Quos male seducit mundus, per deuia ducit,
Et sectatores carnis fallit per honores,
Blandaque pretendit, dum nobis retia tendit.
Est et in hoc mundo mundanis sollicitudo,
Penaque lucratur penam; caro bis cruciatur.
 Qui lucra sectantur, subita nece precipitantur,
Et subeunt antrum carnes animeque barathrum.
Hec satis attente pertractans Bruno repente,
Ille magistrorum decus, informatio morum,
Remigium turbe Remensis maior in urbe
Mundum despexit, iter ad celestia flexit,
uilibus indutus pannis te, Christe, secutus,
Huic igitur celi pateant, populoque fideli,
Cum quo letatur Bruno, semper sociatur.

361. »Monachi quoque Sancti Germani eiusdem urbis  testantur  Brunonem ultimi iudicii recordatione perterrefactum fuisse:«

Mentibus in nostris deberet semper haberi
 Lux, in qua reprobi mala tollent, seu bona iusti.
Hanc timuit Bruno, sophie qui uerus amator.
Ex his et quibusdam aliis titulis, qui similia indicant, non absurde coniectare possumus, Brunonis amicos in eis implicite allusisse rediuiui hominis spectaculo; illos uero non clare historiam designasse, ne famam illius eiusque consanguineorum uiolare uiderentur. Fatemur eadem de quolibet alio, mundo ualedicente, cuius conuersionis causa latet, dici posse, sed cum apud omnes Carthusienses semper ratum fuerit, Brunonem ex horrendo damnati magistri iudicio tremefactum mundo abrenuntiasse, grauis inde coniectura elicitur, idem iudicium in predictorum titulorum uerbis contineri. Cur enim amici ei cariores, qui optime callebant  quenam illius conuersionis causa fuerit, non aliam preter mortis, iudicii et inferni timorem attulerunt? Cur nichil de Manasse Simoniaci accusationibus, aut eius peruersis moribus meminerunt, si Brunonem in eremum impulerunt, ut Launoius ex Guiberto necessario consequi uult?« Ita hactenus ille, qui cum fateatur, quecumque in Titulis funebribus huc iam transcriptis aliisque continentur, esse huiusmodi, ut de quolibet alio, qui mundo ualediceret, possint pronuntiari, formate a se ex hisce coniecture multum roboris non inesse, haud obscure agnoscit; qua sane in re assentiendum ei hic est, uti consideranti patebit. Ad alia modo, que pro prodigiosa doctoris anastasi facere utcumque uidentur, progrediamur.

 362. Sausseus in didascalica sua Epistola, supra plus semel iam laudata, que anno 1645 typis Coloniensibus in lucem prodiit, in Parisiensis prodigii subsidium etiam uocat imagines et celebrem Carthusie Parisiensis picturam, horribilem damnati doctoris historiam exprimentes. Ac primo quidem de hoc argumento pag. 22 sic scribit: »Accedebant figure et imagines, quibus funestum illud spectaculum represantabatur. He expresse erant in sacrarum precatiuncularum, quas Horas uocitant, libellulis, imo etiam in Breuiariis aliquot, atque Missalibus non modo huius  diecesis, sed aliarum quoque nonnullarum. Ac deinde eadem pag. 22 sic habet: Insuper ostendebatur nobis celebris illa pictura, que in monasterii Patrum  Carthusianorum huius  urbis claustro Ecclesie propinquiori etiamnum cernitur, seriem exprimens uite miseri huius hominis et funesti excessus horrendeque illius damnationis, ab ipso publice in ecclesia post mortem declarate, et eiectionis eius cadaueris in profanum locum horribilem catastrophen.« Hec ille; uerum ad posteriora Launoius in sua de uera causa secessus S. Brunonis in eremum Dissertatione ita respondet: »Hec pictura nichil plus habet auctoritatis, quam libri ex quibus originem trahit. Designatum argumento suo tempus non excedit, sed longo post interuallo sequitur. Ad annum quippe 1582 delineata est, ut scriptum nuper uidebatur supra portam, qua e  minore itur ad maius claustrum: nuper, inquam, cum, uertente superiori anno pictura illa celebris partim deleta sit, parti nouis, que parietinis adherent, substructionibus, iisque cum lapideis, tum ligneis arcuatim dispositis occultetur.

363. »Deinde recentem fuisse figuram omnino testabatur forma pilei, quo tectus Bruno auditores suos hinc inde docebat. Hoc enim capitis operimentum, quod in ueteribus academie libris birretum rotundum et uocabatur et erat, ad annum 1520 aliter deformari cepit, et in cornutum quadrum desinere; cuiusmodi erat pileus seu birretum magisterii insigne quo, ut diximus, Brunonis caput tegebatur. Ceterum qui pinxit prodigium, et qui fratres pingi curarunt, illud ita euenisse, ut pingebatur,  opinor, crediderunt, sed decepti fuere ab iis qui pingende rei false argumentum dederunt;« ad priora autem ita reponit: »uidimus quoque multos eiusmodi libros, in quibus nichil tale comparebat. Cur autem in quibusdam Parisiensis et aliarum dieceseon libris he figure et imagines pingerentur, in aliis non pingerentur, coniiciet qui uoluerit. Nos tamen auctori  fidem habemus. Sed he figure et imagines nullius sunt momenti, cum iis tantum fulciantur auctoribus, quos reiecimus. Eas uero imagines, que Brunonis tempore depicte essent, tanquam ueritatis testes amplecteremur.« Ita Launoius; et sane rectissime: »Ex picturis enim et imaginibus, uti deinde in Dissertationis sue cap. 3 conclusione tradit, non  ante solidum argumentum duci potest, quam quo expresse fuerint, certum tempus definiatur; ratio autem est, quia, ut ibidem etiam addit, pictores ad exemplar rerum, que suo tempore creduntur uulgo, uel geruntur, imagines suas efformare solent, ita ut, si fingamus imaginem que centum aut ducentos abhinc annos depicta sit, consectarium futurum sit, rem, que ea exhibetur, ita tunc creditam uulgo, uel gestam esse.« Hinc Parisiensi prodigio fidem conciliare nequeunt, quibus id exprimitur, seu imagines et picture seculi quarti decimi, num. 220 hic memorate, seu tabelle, Ordinis Carthusiensis statutis et consuetudinibus anno 1510 Basilee excusis prefixe; hic enim argumento duntaxat sunt, feralem historiam tum  seculo quarto decimo, tum anno 1510 creditam fuisse; unde minime consequitur ut locum hec umquam certo habuerit. Sed hec de picturis imaginibusque, luctuosum euentum representantibus, dicta sufficiant.

364. Sausseus in horribilis historie probationem eadem iterum pag. 22 Epistole sue didascalice ait, factam illam sibi ex eo probabiliorem, quod, uti intellexerat, in Parisiensi de Defunctis Officio e Lectione quarta illud huius exordium, »Responde mihi,« fuisset aliquando deletum, »quod clerico in Officio funeris hec uerba de more pronuncianti responderit miser ille defunctus: »Iusto Dei iudicio accusatus sum, deinde iudicatus sum, demum  uero damnatus.« uerum Sancti nostri etate in Parisiensi de Defunctis Officio uerosimiliter uel nullas fuisse Lectiones recitatas, uel hasce, e quibus proinde aliqua ab his uerbis, »Responde mihi,« incepisset, e libro Iob non fuisse depromptas, iam supra ostendi. Iam uero, cum id ita sit, dubium sane admodum est, ne amplius quid dicam, an uera predicarint, qui ob causam, proxime recitatis uerbis expressam, uerba illa, »Responde mihi,« in Parisiensi de Defunctis Officio e Lectione quarta fuisse aliquando expuncta, Sausseo retulerunt. uide, que huc spectantia in sua de uera causa secessus S. Brunonis in cremum Dissertatione suppeditat Launoius, cui hac in parte a nemine contradici inuenio. En aliud adhuc, quo pro Parisiensi prodigio  adducitur, argumentum. In Parisiensi, aiunt, ecclesia sanctissime Dei Genitrici dicata, capella est, que Damnati capella dicitur, hocce adeo nomen a damnato seu canonico seu doctore, qui in dicta ecclesia iusto Dei iudicio se accusatum, iudicatum ac tandem etiam damnatum, publice coram innunumera propemodum populi multitudine proclamarit, haud dubie sortita. uerum Parisiensem, que modo exstat, S. Marie ecclesiam nondum fuisse S. Brunonis etate exstructam, docet nos Robertus de Monte in Sigeberti Appendice ad annum 1177 sic scribens: »Mauricius episcopus Parisiensis iam diu est, quod multum laborat et proficit in edificatione ecclesie predicte  ciuitatis, cuius caput iam perfectum est, excepto maiori tectorio.  Quod opus si perfectum fuerit, non erit opus citra montes, cui aperte debeat comparari.«

365. At uero, aiunt, eo loco, quo Mauricius episcopus Parisiensem S. Marie ecclesiam exstruxit, alia ante exstitit ecclesia, damnati capellam complexa, hecque in nouo edificio fuit retenta et conseruata. »Scilicet,« ait loco proxime citato ironice Launoius, »ad memoriam rei tante sempiternam, ut nomen illius, cui sepulture honos denegatus fuerat, basilica tali cohonestaretur. Tantum abest, ut, quem Parisiensis clerus Morboniam abire iusserat, perpetua inobscuraret obliuio. In has, uelint nolint, compelluntur angustias, qui uerum a falso non secernunt.« Ita ille, iterum nimirum innuens, in fabulis indubie habendam luctuosam damnati historiam.  Et uero hec, ut iam supra docui, etsi certo fabula seu commentum non sit, parum equidem uerosimilis apparet, nec quidquam ei uerosimilitudinis potest adiungere capella, que Damnati uocatur. Quid si enim hec ita a populo, feralem historiam, ut ut nunquam factam, in prefata tamen ecclesia accidisse, per errorem existimante, fuerit uocata? Quid si a damnati, non quidem, qui ibidem damnationem suam publice declararit, sed alterius cuiuscumque, imagine seu figura, ibidem exstante, nomenclationem illam acquisierit? Quid si etiam hinc lapsu temporis factum sit, ut erronea de canonico seu doctore, qui, sese damnatum, in eadem dicta ecclesia publice proclamarit, apud populum inualuerit opinio? Ut ut res habeat, non una sane de  causa orta esse potest illa capelle Parisiensis ecclesie nomenclatio, ac proin ex hac pro luctuosa doctoris damnati historia ualide argui non potest. Atque hec sunt rationum momenta precipua, que pro Parisiensi prodigio preterea inueni, queque pro hoc adstruendo aut nichil, aut certe parum admodum faciunt, uti ex iam dictis palam est. Alia, que minoris adhuc, quam hec, roboris sunt, omitto, ne rem plane inutilem prestem ac superuacaneam.

366. Atque hinc etiam signatas anno 1084 fundationis Carthusie tabulas exaratumque anno 1115 Grandimontensem codicem nec hic, nec supra commemorare, initio statueram, quod et hunc, et illas,  pro prodigio Parisiensi mala fide aut saltem immerito, non secus ac nonnulla alia, hic proinde non memoranda, a Polycarpo de la Riuiere, Ordinis Carthusiensis alumno, allegari, Papebrochii nostri uerbis, num. 196 huc transcriptis, persuasum mihi haberem. uerum cum modo intelligam, fieri posse, ut bina illa monumenta a prefato scriptore Carthusiano in Opere, quod Angelica inscribitur, quodque anno 1626 typis Lugdunensibus in lucem prodiit, nec mala fide, nec etiam immerito laudari, adducte a Theophilo Raynaudo in Hercule Commodiano rationes non memini suadeant, lubet et hasce, antequam prodigii Parisiensis discussioni finem imponam, lectori ob oculos ponere, simulque, cuius sint ponderis, examinare. Raynaudus itaque in  Opusculo cit., serie 2, quesito 3, ut fundationis Carthusie chartam, in qua prodigium Parisiense memoretur, mala fide a Polycarpo de la Riuiere non fuisse citatam, ostendat, sic scribit: »Optimus et religiosissimus pater, Iustus Perrot Parisinus, qui paulo ante ex Carthusie scriba euectus in Generalem excessit e uita sanctissime, uisam a se eam  chartam, nec recenti manu, sed antiquissima exaratam, doctoris damnati prodigium in libri capite continentem, confirmauit. Nec ego id solus assero, qui eius Nestoris alloquiis et beneuolentia, cum me in Carthusiam benigne aduocasset, honestatus sum, sed idipsum ab ore eius acceptum, non semel, sed sepius domnus Chrysanthus Paulinus, prior uallis Benedictionis secundum  Auenionem, uir suo merito et antiquitatis prerogatiua inter primarios Carthusie Ordinis patres annumerandus testatur, et attestantur superstites alii bene multi, ut non possit esse, nisi ex mera obfirmatione, dubitandi locus.«

367. Hec ille; e quibus sane, fundationis Carthusie Chartam a Polycarpo mala fide pro prodigio Parisiensi non fuisse laudatam, mihi sat uerosimile apparet. uerum quid si tam hic scriptor, quam laudatus a Raynaudo Iustus Perrot in Charta illa esse, quod uere in ea non erat, per errorem existimarit? Qui factum id esse queat, seu potius factum sit, docent nos hec Carthusiani nostri anonymi num. 206 huc transcripta uerba: »Inter quos  unus adhuc exstat scriptus anno 1455, in quo hec nostra  historia iisdem prorsus uerbis, quibus habetur in ueteri nostro auctore anonymo, exprimitur cum tali inscriptione ad frontem: »Quomodo Ordo Carthusiensis habuit originem.« Statimque post enarratam historiam sequuntur littere fundationis Carthusie anni 1084. Unde putamus, natum errorem D. Polycarpi de la Riuiere, inter auctores, qui huiusmodi prodigii meminerunt, easdem litteras recensentis, contra quem propterea, uelut male in scribendo fidei hominem, Launoius paulo acrius inuehi uisus est.« Quidquid igitur de Charta fundationis Carthusie, in qua prodigii Parisiensis mentionem inuenerit, Perrotus  Carthusiensis Ordinis Generalis affirmarit, id uerosimillime duntaxat per errorem eo modo, quem hic Carthusianus noster anonymus exponit, admissum affirmarit, ut proinde, etsi quidem forte non mala fide, perperam tamen seu immerito pro luctuosa historia monumentum illud, utpote huius mentionem non faciens, allegarit Polycarpus, uti hic etiam ingenue agnoscit Carthusianus noster anonymus. Nec est, cur hic cum Raynaudo reponas, chartam fundationis Carthusie a charta donationis eiusdem esse diuersam, prodigiique non in hac, que modo adhuc exstat, sed in illa, que Carthusie conflagratione perierit, mentionem factam fuisse. Chartam enim fundationis, que a charta donationis Carthusie esset diuersa, aliquando exstitisse, nec  uerosimile apparet, nec ullo argumento potest probari.

368. Quod iam ad codicem Grandimontensem, a Polycarpo pro prodigiosa doctoris anastasi pariter laudatum, pertinet, fidem quidem Launoii, qui, que in codice illo seu Chronico de prodigio scripta inueniuntur, recentiori, imo recentissima manu scripta esse asseuerauit, eleuare conatur Raynaudus; uerum Launoio, id post inspectum suismet oculis codicem asserenti, fidem adhibendam puto, tum quod, que Raynaudus adducit, magni roboris non sint, tum quod Columbius in sua de Carthusianorum initiis Dissertatione Grandimontense Chronicon pro prodigiosa doctoris anastasi non laudet, quique, cum illud, ni uera predicasset Launoius, haud dubie  fuisset laudaturus, malam Polycarpi in monumento illo citando fidem tacite agnoscit, uti iam ante me uerbis num. 196 huc transcriptis Papebrochius noster obseruauit. Accedit, de Polycarpi in citandis monumentis pluribus aliis mala fide constare, ut uel hinc, fuisse eum et in citandis Grandimontensi Chronico mala fide usum, uerosimillimum euadat. Iam uero cum res, ut iam dictum, de hoc monumento et charta fundationis Carthusie habeat, nequit etiam uel ex hac uel ex illo prodigium Parisiense certum effici. Neque uero, quod coronidis quodammodo loco hic adhuc adnotare lubet, ipsemet Carthusianus Annalium Ordinis sui libri quarti hactenus non uulgati auctor feralem historiam,  si publice accidisse statuatur, pro omnino certa habuit.

369. Ita enim lucubrationis sue num. 127 loquitur: »Cur igitur. . . anonymo nostro  fides derogetur, non uidetur;« ac deinde, nullis prorsus aliis uerbis interpositis, num. proxime seq. subiungit: »Fidem dicimus et exposcimus non diuinam, sed humanam, siue potius fidei pietatem. Fatemur enim, huius spectaculi ueritatem non esse de fide; quapropter siue admittatur, siue non, nichil refert. uerumtamen non putamus, a cordatis lectoribus ei posse denegari locum inter ueritates illas, que sine fidei lesione aliquam apud  pios homines creduntatem obtinere possunt. De quibus Ioannes Gerson, uir eque pius ac doctus, sic loquitur in Declaratione ueritatum que credende sunt de necessitate salutis: »Demum in sexto gradu, qui quartus est modo dicto, collocantur ueritates ille, que tantummodo faciunt ad nutriendam uel fouendam deuotionis religiosam pietatem, que magis inducuntur ad inflammandum affectum, quam ad instruendum intellectum, ubi pietas deuota magis aspicitur, quam ueritas certa,« etc. His Gersonis uerbis non labefactatur, nec falsitatis damnatur, aut arguitur nostra de damnato homine narratio. Imo quis non uideat, eam aptissime posse collocari inter »ueritates illas, que tantummodo faciunt ad nutriendam uel fouendam  deuotionis religiosam pietatem?« Et licet in eis Pietas deuota magis aspiciatur, quam ueritas certa,« nichilominus »ueritates eas« appellat piissimus doctor, et in sexto gradu »ueritatum credendarum« collocat. Quid conuenientius confirmande stabiliendeque ueritati nostre narrationis dici poterat? Quam quotidie experimur multum »Facere ad nutriendam uel fouendam deuotionis religiosam pietatem,« cum multi et »deuotam pietatem et ueritatem in ea aspicere non contemnunt.«

370. »Attamen Gerson non minus prudens, quam religiosus, ne ueritatem« sub specie »pietatis deuote« negligere uideretur, precitatis uerbis moderamen statim adiecit dicens: »Ubi hoc unum  reprobatur, si adesset assertionis temeritas, priusquam elucidaretur alio modo per Ecclesiam, uel rationem certam ipsa ueritas« Si uidelicet temere res aliqua assereretur, de cuius ueritate taliter dubitaretur, et esset adeo dubia, ut »Per Ecclesiam uel rationem certam« merito esset elucidanda. Atqui nulla hic adest in asserta de damnato homine ueritate »Assertionis temeritas,« neque ullam in eo esse temeritatem ipse Gerson, credidit, quando postea, »de plurimis,« ut ipse loquitur, »exemplum hoc unum et celebre« proposuit ad inspirandum »exercitatis« timorem Domini, et »ad nutriendam uel fouendam deuotionis religiosam pietatem.« Nec opus fuit ut illa per  »Ecclesiam uel rationem certam elucidaretur,« que satis erat lucida, quamque propterea »celebrem« uocauit Gerson, utpote ab institutione Ordinis  absque contradictione recepta et approbata. Quam tot auctores asseruerint, nullus damnarit, cui hactenus uniuersus populus Christianus aures accommodarit; quam uniuersus Ordo Carthusiensis, etsi non nisi ualde remote spectet ad laudem eius, per sexcentos annos  ad hanc usque diem constanter, perseueranter et unanimiter certam et ueram esse crediderit et credat, solo uno eam impugnante Launoio. Cui denique summi pontifices annuerint, et Gregorius Xu et Urbanus uIII hanc aperte in Officio sancti  Brunonis appositam approbarint, licet postea sacre Rituum Congregationi uisum fuerit, eam cum professione fidei, a sancto Brunone animam efflante edita, e lectionibus Breuiarii rescindere, non aliam ob causam, quam quod ex utraque facte fuissent nimium longiuscule, ut postea sapientissimi censores causam rescisionis suscitantibus declararunt.

371. »Et reuera, si tanquam fabulosa e Breuiario tunc sublata fuisset, cur postea aliis Breuiariis, annis 1648 et 1652 recens editis, restituta fuisset? Cur quotidie doctores Legendas sanctorum suis chirographis combrobant, in quibus uita sancti Brunonis cum eiusdem spectaculi narratione describitur? Id certe ab eis sic agitur et a sacra Rituum  Congregatione sinitur, quia nichil in hac narratione fidei contrarium deprehenditur. Iuxta quod idem magister Gerson loco citato censuit, uitas Sanctorum contineri sub sexto gradu ueritatum credendarum. »Respicit, inquit, iste gradus Legendas et miracula Sanctorum, uitas Patrum, uisiones deuotarum personarum, recitationes et opiniones sacrorum doctorum, que omnia suscipit Ecclesia et legi permittit, non quod determinet talia de necessitate salutis esse credenda, sed quia proficiunt ad commouendos affectus pios fidelium et in edificationibus ipsorum, dum in talibus nichil de certitudine scitur esse falsum, quamuis etiam nesciatur illud certitudinaliter esse uerum.« Hec Gerson, qui cum superius dixisset in genere, »in  sexto gradu collocandas esse ueritates illas, que tantummodo faciunt ad nutriendam et fouendam deuotionis religiosam pietatem,« hic, quenam sint ille in specie, declarat, »Legende« scilicet, etc., et Miracula Sanctorum, uite Patrum, uisiones, etc., que omnia inter ueritates collocantur et pro talibus recognoscuntur, et censentur ab Ecclesia, que illa legi permittit, neminem tamen cogens ad ea credenda, sicut cogit ad Biblia, sed legi permittit, non prohibendo, nec, ut credantur esse uera, precipiendo. Et quidem permittit legi, »Quia, ut ait Gerson, proficiunt ad mouendos affectus pios fidelium et in edificationibus ipsorum.« »Et hoc cum tali conditione, dum in talibus nichil de certitudine  scitur esse falsum, quamuis etiam nescitur illud certidudinaliter esse uerum.«

372. »uitas igitur et miracula sanctorum, uisionesque et miracula huiusmodi iuxta effatum domini Gersonis permittit Ecclesia legi et inter ueritates reponit, id est, uera esse iudicat et non falsa, quamuis »non determinet, talia de necessitate salutis esse credenda, dum in talibus nichil de certitudine scitur esse falsum.« Hoc autem de damnato homine miraculum siue res mirabilis ad Legendam sancti Brunonis spectat, et nichil in eo »De certitudine scitur esse falsum, quamuis etiam nesciatur illud certitudinaliter esse uerum. Ergo iuxta magistri Gersonis regulam, ab Ecclesia receptam, inter ueritates est reponendum.« Ita hactenus  Carthusianus noster anonymus, Parisiensi prodigio uix quidquam amplius, quam nos ei attribuamus, postulans attribui. Postulat enim duntaxat, id reponi inter ueritates, que dubii solummodo nominis ueritates sunt, queque unice rebus seu assertionibus conueniunt, nec certo ueris, nec etiam certo falsis. Atque hac quidem in re Carthusianum nostrum inter et nos apprime conuenit, utpote qui pariter prodigiosam illam historiam nec certo ueram, nec etiam, contra ac ex dictis Launoius facit, certo falsam asserimus. uerum id etiam nos inter et eumdem Carthusianum nostrum discriminis intercedit, quod hic utique luctuosum euentum, utpote quem et ab Ecclesia  uerum iudicari, et ab uniuerso ordine Carthusiensi per sexcentos annos  ad suam usque etatem constanter, perseueranter et unanimiter certum et uerum creditum affirmat, pro uerosimili ut minimum debeat habere, nos autem eumdem pro parum uerosimili, ne dicam, pro uerosimiliter falso, habeamus, si nempe publice is coram infinita propemodum populi multitudine euenerit, prout euenisse statuit, quam huc usque discussimus, opinio. Ceterum Ecclesia, quod contra Carthusianum nostrum anonymum bene notandum, uitas, Miracula, etc., Sanctorum, dum ea legi permittit, hoc ipso uera non iudicat. Expendamus modo, quid de luctuosa historia censendum sit in opinione eorum, qui eam intra priuatos domus defuncti parietes, paucis duntaxat huius amicis, hosque inter S. Brunone eiusque aliquot sociis presentibus, nec tribus diebus  diuersis, sed uno eodemque euenisse statuunt.



§ XXII. Opinio, que damnati prodigium intra priuatas defuncti edes coram paucis euenisse statuit, proponitur, et, an uelut inepta nouiterque conficta repudianda non sit, examinatur.

Carthusianus noster anonymus, qui doctoris damnati prodigium, si publice factum adstruatur, pro certo ex iam nunc dictis non habet, ueritati id indubie consonum, si, non publice, sed intra priuatas defuncti edes coram paucis duntaxat accidisse statuatur, existimare uidetur; in hoc autem casu feralem historiam, uariis adiunctis, que apud alios scriptores reperiuntur, huiusque ex iam dictis uerosimilitudini plurimum officiunt, omissis ac resectis,  ita concipienda proponit: »Anno 1082 quidam homo scientia et uite probitate, ut ex indiciis externis apparebat, spectabilis, Parisiis defunctus est, qui, cum domi, donec ad ecclesiam efferretur, ab amicis preces pro sue anime refrigerio funderentur, e feretro caput attollens, uoce terribili ter repetita se iusto Dei iudicio accusatum, iudicatum ac tandem condemnatum declarauit. Quo audito perterrelactus ac compunctus magister Bruno tunc presens, adiunctis sibi sociis, quorum quidam eidem adfuerant spectaculo, seculi fugam piis suis adhortationibus persuadens in desertum Carthusie aufugit anno 1084.« Ita ille, mox etiam subdens: »Re sic considerata, non est sane quod quis miretur silentium auctorum ceuorum, qui huius historie non meminerunt  Neque etiam nobis exprobrari potest, quasi nouam huius prodigii narrationem comminiscamur, cum in ea nichil proferamus, quod non apud uetustiores auctores scriptum reperiatur. Omnes siquidem conueniunt, uirum doctum, cum in speciem pie uixisset et obiisset, in feretro positum ter caput sustulisse et stupentibus, qui aderant, trina uociferatione se damnatum renuntiasse.

374. »Quidam referunt, tale spectaculum non in Ecclesia, sed in aula domus eiusdem defuncti euenisse. Quidam non tribus diebus, sed eadem die, eodemque recitationis Officii tempore trinam uocem rediisse. Alii narrant, amicos, non uero multitudinem hominum, presentes fuisse, inter quos erant Bruno et quidam ex sociis, qui cum eo postea seculo  nuntium remiserunt.« Hec Carthusianus noster anonymus; ei autem hac in re iam preiuerat Innocentius Le Masson supra laudatus, in ordinis sui Annalium libro I, cap. 1, num. 3 et seq. sic scribens: »Circa historiam illam doctoris, ut uulgariter dicitur, damnati non modice inter criticos orte sunt difficultates, aliis uerissimam, esse asserentibus, aliis fere inter aniles fabulas illam referentibus; aliis uero dicentibus, historiam ueram quidem esse in substantia, sed uariis circumstantiis auctam fuisse, que fabulis non sunt absimiles. Inter quas maxime reponitur trina illa ad tres dies diuersos remissa deliberatio circa statum defuncti, per cadaueris xanimis ora clamantis dignoscendum, dum  interim hora congrua repeterentur ceremonie funerales, precesque pro defunctis ab Ecclesia institute, et sic rumore se per totam ciuitatem spargente, quisque libere posset ad spectaculum illud uidendum conuenire, ac si ex condicto per tres illos distinctos clamores, dum eadem uerba »Responde mihi« repeterentur, redeuntes, Deus debuisset signum dare per os cadaueris loquentis, quo potuisset unanime ab adstantibus de defuncti damnatione ferri iudicium. Id tentare Deum uolentium est, quod ideo ab episcopo nunquam fuisset permissum, maxime in illa florentissima ciuitate, que tot doctis et sapientibus uiris abundabat.

375. »Quidquid sit de tertia illa opinione, que plausibilior uidetur; nam abstrahendo circumstantia  historie, et dicendo rem istam inter priuatos parietes domus defuncti euenisse, ubi sanctus Bruno et eius socii pensum caritatis circa corpus exanime cari sibi defuncti recitando Officium defunctorum persoluebant, quo durante, tribus uicibus distinctis, ueluti a somno mortis euigilatus defunctus horrenda uoce clamauit, se accusatum, iudicatum et condemnatum, corruunt argumenta omnia, que ex silentio auctorum cetaneorum petuntur, qui, de S. Brunonis in eremum Carthusie accessu loquentes, nichil prorsus referre dicuntur de illa historia. Licet enim auctores illi ceui fuerint sancto Brunoni, facile fuit casum illum ignorasse, qui diu et quantum potuit, silentio pressus fuit et sub secreto seruatus propter honorem tum insignis uiri defuncti, tum eius  familie. Sed insuper tunc temporis aberat facultas tam prompte communicandi exteris regionibus, quod in aliqua regione euenerat; deerat enim ueredariorum et cursorum publicorum commoditas, que tunc ualde rara erat. Quidquid, inquam, sit de illa opinione,« etc. Sane, si prodigiosa damnati historia eo modo, quo a nonnullis, teste hic Massono, et ab ipso Carthusiano nostro anonymo uerbis proxime recitatis exponitur, accidisse statuatur, multo minus hec habebit, unde a uerisimilitudine abhorreat. uerum queri hic iam potest, primo quidem, an narratio, qua res ita facta perhibeatur, pro nouiter inepteque conficta haberi non debeat, seu potius an et quibus queat antiquitatis testimoniis confirmari; secundo autem, an et quam fidem mereatur, seu an  prodigiosa damnati anastasis, prout hanc illa tradit, reipsa euenerit, atque in eremum Sanctum nostrum impulerit. Ac primum quidem ex his presenti, alterum uero sequenti § lubet discutere. Non raro fit, ut facta historica, etiam ea que a nemine prorsus reuocantur in dubium, certissimeque etiam locum habuere, adiunctis a ueritate longissime alienis prorsusque commentitiis, si rite examinentur, inueniantur ornata.

376. Sacros martyrum agones, seuas a tyrannis in Christi fideles motas persecutiones, commissa inter exercitus inimicos prelia, factas urbium obsidiones, aliaque quam plurima, que seculis retro lapsis gesta sunt, historici tum sacri, tum profani in litteras misere. uerum quot hi siue ab impostoribus  creduleue plebis rumoribus decepti, siue animi preposteris affectibus abducti, siue denique alia quacumque ex causa in errores illapsi, res seu facta, que narrant, falsis omnino ac fabulosis adiunctis non deturpauere! Sancte Crucis inuentio, per Helenam, Constantini Magni matrem, facta, rebus historica fide certis accensenda est, litterisque a Theodoreto primum fuit commendata. uerum figmentis quam plurimis postmodum fuit fedata, uti apud nos tom. I Maii pag. 363 fas est uidere. Sancti Mauritii Sociorumque Thebeorum militum martyrum gloriosum pro fide certamen certum omnino atque indubitatum est. uerum id adiunctis falsis non paucis Suriana sanctorum illorum martyrum Acta exhibent  uestitum, uti, que de hisce apud nos tom. uI Septembris pag. 340 et seqq. dicta sunt, dilucide ostendunt. Plura non addo, cum uix quidquam magis sit obuium, quam ueras historias falsis commentitiisque adiunctis inuenire corruptas. Atque hinc iam sit, ut in factis historicis, contra ac Launoius in sua De uera causa secessus S. Brunonis in eremum dissertatione uult, rei geste substantia ab eiusdem adiunctis sit distinguenda, atque non continuo ex eo, quod hec falsa sint, falsam pariter esse illam, sit consequens. Falsa ex iam dictis sunt, quibus apud Surium SS. Thebeorum martyrum passio ornatur, non nulla adiuncta, hecque nichilominus pro certissima est habenda

377. Idem obtinet in pluribus aliis aliorum martyrum  agonibus aliisque factis historicis, quorum plurima ex historia tum sacra, tum profana forent eradenda, si singula, que falsis commentiisque adiunctis sunt uestita, commentis fabulisque forent accensenda aut certo pro falsis habenda. Atque hec quidem, que de factis, ab ipso statim rei geste initio aut certe non diu post in litteras missis dicta hic sunt, multo magis in iis, que traditione dumtaxat, a rei geste origine per unum alterumue aut etiam per plura secula deducta, noscuntur, locum habent. Etsi enim, quod gestum est, ab iis, qui id uel uiderunt, uel ex oculatis testibus audierunt, ad alios uiua uoce transmitti, et ab his deinde ad alios, nulla facta notabili mutatione, propagari facile queat, fieri tamen id uix, ac ne uix quidem potest,  si res per unum amplius seculum ad alios atque alios continua traditione, nullo scripture munimine firmata, transmittantur. Iam uero, cum ex supra dictis prodigiosa doctoris Parisiensis anastasis, si locum unquam habuit, centum amplius annis, antequam litteris fuerit mandata, contigerit, mirum sane fuerit, ni multum uitiata, mutataque in adiunctis, que eam comitata sint, ad anonymum primorum quinque Carthusie priorum Chronici auctorem, qui primus eam in litteras misit, peruenerit. Atque hinc iam sit, ut dubium admodum sit, an is scriptor, dato etiam, prodigium reipsa euenisse, falsis id adiunctis non uestierit, que traditione in hisce corrupta didicerit. Qui factum id esse queat, expono. Horrendi  illius euentus substantia in eo unice uidetur consistere, quod defunctus, qui pie in speciem uixerat, iusto Dei iudicio se accusatum, iudicatum, ac condemnatum trina emissa e feretro, in quo iam positus erat, uoce, adstantibus declararit; unde factum, ut S. Bruno, qui aderat, horribili euentu compunctus, in eremum secesserit.

378. Quid si ergo hanc historiam, omnibus fere adiunctis nudatam, quidam temporis lapsu, quo qui accidisset, exponerent, adiunctis pro arbitrio assumptis, iisue que uero magis existimabant similia, ornarint, hecque deinde ita ornata ad anonymum proxime laudatum peruenerit? Fieri sane non nunquam, ut scriptores res, quas adiunctis destitutas inueniunt, adiunctis uerosimilibus pro arbitrio exornent,  aut etiam adiunctis, quibus eas uestitas inueniunt, noua alia, que uerosimiliora censent, substituant, argumento esse potest in hac ipsa, quam tractamus, materia Chronographus Carthusiensis, num. 203 memoratus, qui sub Elizario Carthusie priore seculo quarto decimo floruit. Hic enim etsi, quam apud anonymum primorum quinque Carthusie priorum Chronici auctorem inuenerat, integram de damnato doctore narrationem adoptarit, horrendam tamen historiam, quam anonymus in aula defuncti contigisse refert, in Ecclesia factam scribit; hanc autem, quantum opinor, in anonymi narratione mutationem idcirco fecerit, quod hic ad ferale spectaculum totam fere Parisiensem ciuitatem conuenisse tradat, illeque hoc in aula defuncti, utpote  tante multitudinis haud capaci, factum esse, uerosimile haud existimarit. Eadem forte de causa etiam factum fuerit, ut, tres damnati uociferationes, non tribus diebus diuersis, sed uno eodemque rediisse, memorie prodiderint nonnulli, quorum Sutor lib. I De uita Carthusiana, tract. II, cap. 2, meminit.

379. Et uero, cum horrendum prodigium, si unquam locum habuit, ad anonymum primorum quinque Carthusie priorum Chronici auctorem traditione, in adiunctis, ut dictum, uerosimiliter uitiata, peruenerit, illi sane, quod in hisce minus uerosimile uidebatur, mutantes, infausti doctoris uociferationibus, non dies diuersos tres, ut ille, sed unum duntaxat non inepte assignasse uidentur, maxime cum narrationis substantia siue uno siue  tribus diebus diuersis tres ille uociferationes facte statuantur, integra maneat, atque illesa, uti num. precedenti dicta consideranti patebit. Iam uero, cum id ita sit, uerosimiliusque etiam appareat, horrendum prodigium, si unquam acciderit, non publice coram innumera populi multitudine, sed intra priuatos domus defuncti parietes, paucis adstantibus, euenisse, nec is sane, qui illud et posteriori hoc modo et uno eodemque die factum statuerit, inepte facturus uidetur, maxime cum nec hinc narrationis substantia num. precedenti assignata ledatur. uerum nonne saltem sic nouiter quid confictum attulerit? Nec hoc ex capite, ut apparet, eius fuerit repudianda narratio. Fuerunt enim etiam  antiqui, qui damnati uociferationes tres diuersas et uno eodemque die, et intra priuatos domus defuncti parietes euenisse, crediderunt. Fas est id colligere ex auctore, qui Commentarium, quem De quatuor paradisi fluminibus ad purgandam anime ciuitatem inscripsit, sermone Gallico contexuit. Huius de damnato doctore narrationem, Latine a se redditam, Launoius in sua De uera causa secessus S. Brunonis in eremum dissertatione cap. 2 recitat, eamdemque deinde in Annalium ordinis sui librum quartum hactenus non uulgatum sermone tum Gallico, quo primitus fuit conscripta, tum etiam Latino intulit Carthusianus noster anonymus.

380. Atque hic quidem id facturus, de auctore dicti Commentarii, qui in Parisiensis prodigii adiunctis  ab anonymo primorum quinque Carthusie priorum Chronici auctore dissonat, hunc prefatur in modum: »Hic est auctor manuscripti codicis in membrana caprina charactere et stylo obsoletis, in archiuo Castellionee familie reperti et in bibliotheca collegii Societatis Iesu Metensis modo asseruati, in quo habetur historia illa Gallico sermone conscripta. Eius uero scriptorem inter Carthusienses recensemus, quod profiteatur totam suam narrationem a grandeuo grauissimoque nostri ordinis monacho accepisse. Codicem non uidimus, sed ex eo transsumptum huius historie testimonium, prout a R. P. Claudio Tifanio Societatis Iesu, Campanie prouincie preposito, et collegium Metense lustrante anno 1639 missum fuit ad u. P. Carolum le Bret  Carthusie Montis Dei priorem, hic de uerbo ad uerbum, ne apice quidem pretermisso, aut immutato, subiicimus, ut de eius antiquitate, et nostris in illud notis lector sanius certiusque iudicet.« Deinde uero conceptam uerbis Gallicis de damnato doctore narrationem, Latina etiam huius adiecta ad calcem interpretatione, transcribit. Hanc solam huc transtulisse ad institutum meum suffecerit. Itaque sic habet: »Narratur, quemdam Parisiis magistrum exstitisse, qui omnes alios illius temporis magistros ingenio et scientia superabat. Hic, prout apparebat exterius, honeste erat conuersationis, nec in eo ulli deprehendebantur peruersi mores, aut quodcumque turpe uitium, nisi forte uanitas ob insignem scientiam et eximium iudicium, quibus a Domino egregie  instructus fuerat. Contigit uero eius tempore, ut tres precipue nobilitatis scholastici Parisios studiorum causa accederent, qui confestim se in disciplinam prefati magistri tradiderunt, quippe qui omnium aliorum magistrorum esset eminentissimus.

381. »Cumque sub eo uacassent studiis, post longum tempus mortuus est ille. Unde multum contristati discipuli, quem in uita dilexerant magistrum, etiam post mortem honorare pergentes, noctem illam circa defuncti corpus ex speciali deuotione uigilias agere constituerunt. Dicto uero mortuorum officio, psalterium inchoarunt. Cumque primum absoluissent Matutinum, siue Nocturnum, corpus,  quod hic iacebat mortuum, erexit se et residens in feretro hec uerba protulit: »Aequus est, qui me iudicauit.« Tunc hi tres clerici et socii, qui aderant, circa corpus, etsi uehementer conterriti, nichilominus ab opere pio non destiterunt, sed alterum psalterii nocturnum prosecuti sunt, quo expleto, defuncti corpus, sicut prius erigens se dixit: »Iustus et equus est ille, qui me iudicauit et condemnauit.« Tunc tres illi clerici magis adhuc obstupefacti, quam antea fuerant, crucis signum sibi imprimentes, tertium Nocturnum deuotissime inceperunt; quo expleto, idem corpus, tertio caput erigens, dixit: »Iustus et equus est ille, qui me iudicauit et condemnauit et terroribus addixit et tradidit.« Hisque dictis, defuncti corpus quasi subitaneus turbo adueniens  abreptum ex omnium oculis asportauit, nec deinde, quid de eo factum fuerit, resciri potuit. Illi uero tres clerici, qui eius fuerant discipuli, stupore uehementi acerboque dolore perculsi sunt ex tam infelici magistri exitu. Tunc ad propria se recipientes sciscitati sunt per notos et familiares, quanam de causa uir tantus penis eternis addictus esset. Et post factam sedulam inquisitionem nichil agnoscere potuerunt, quod mortale peccatum secundum externa indicia iudicandum esset, excepta uana gloria. Quam ob rem hi tres clerici, uiri potentia et generis nobilitate conspicui, concepto diuinorum iudiciorum timore, communi statuere consilio ad saluandas animas suas et perpetue periculum damnationis  euadendum mundi conuersationem derelinquere, et in solitudine duram ac seueram uite rationem suscipere et obire.

382. »Diuino igitur concitati spiritu in Burgundiam ad locum desertum et incultum, montibusque obsitum perrexerunt, ubi inter montes, constructis cellulis, religiose admodum et austere uixerunt. Et sic per hos uiros tres sanctos, et eos, qui, exemplum illorum secuti, idem uite genus duxerunt, cepit et adhuc stat, et obseruatur ordo Carthusiensis, sicut a quodam ex maioribus et antiquioribus eiusdem ordinis, hec omnia narrante, coram domina femina Sancti Pauli comite audiui.« Ita habet tota de infausto doctore auctoris libri De quatuor Paradisi fluminibus e Carthusiani nostri anonymi interpretatione  narratio; sequentia autem, ut tempus, quo circiter libri illius auctor floruerit, determinet, subiungit: »Auctorem narrationis huius circa Gersonis uel Antonini tempora tantum uixisse, putat Launoius et ex duobus coniicit, ex Gallica locutione, quam ad illorum etatem pertinere uult, et ex modo loquendi, quem etiam contendit notitiam rei nondum satis compertam et receptam importare. Sed docti alii aliter sentiunt. Claudius Tifanius, de quo supra, ex stylo tam eiusdem narrationis, quam totius codicis censuit esse seculi decimi tertii; idque etiam probari potest ex his uocibus subobscuris, quas in eadem narratione  occurrere asserit Raynaudus. Una  est Useille, altera Graigneur. Prima significat uigiliam, posterior significat Magnum. Que ultima uox in eodem capite citati codicis reperitur, ubi auctor hec uerba Ecclesiastici: »Quanto magnus es, humilia te in omnibus,« sic idiomate illo Gallicano desito uertit, »De tant humilie toy plus, comme tu seras Graigneur.« Et in apographo, a prefato Claudio ad Montem-Dei transmisso, he adhuc dictiones antiquissime et obsolete leguntur: »Que Dieu absoille, id est, Deus absoluat.«

383. »Ex his omnibus auctorem huius narrationis esse antiquiorem, quam putauit Launoius, satis euidens est. Et adhuc euidentius erit, si quenam sit hec femina Sancti Pauli comes consideretur. Haud dubium, quin cuiusdam comitis Sancti Pauli uxor  fuerit. Historiam familie dominorum de Castellione super Matronam, a quibus antiqui comites Sancti Pauli, ab Andrea Du Chenio editam perlegimus, et inter comitum Sancti Pauli uxores nullam reperimus erga nostrum Ordinem precipue propensam preter Mariam Ioannis II ducis Britannie et Beatricis ab Anglia filiam, Guidonis III comitis Sancti Pauli uxorem, matrem uero Mathildis, comitis ualesii coniugis, et cum eo Carthusie Fontis Beate Marie fundatricis. Guido eius maritus fuit comes Sancti Pauli post mortem Ioanne, sue consanguinee, filie et heredis Ioannis comitis Blesensis, eiusdem Guidonis patrui. Hanc Ioannam Petri comitis Alenconii uxorem  primum existimauimus eam esse feminam comitem Sancti Pauli, de qua in prefata narratione, quia fuit magna benefactrix Carthusie uallis Sancti Petri, et quasi altera fundatrix Parisiensis, in qua quatuordecim cellas edificauit et dotauit. Sed licet reditibus comitatus Sancti Pauli usque ad annum 1291, quo obiit, fruita fuerit, nusquam tamen nec in documentis utriusque Carthusie, nec in citata Duchenii Historia reperimus, eam titulum gessisse comitis Sancti Pauli, sed tantum Alenconii et Blesarum. Quam ob rem hanc feminam comitem, in cuius presentia hec narratio facta est, censuimus esse potius prefatam Mariam, cuius parentes materni, reges uidelicet Anglie, magni fautores nostri ordinis exstitere. Hec autem uixit cum Guidone marito  ab anno 1292 ad annum 1337, quo ille obiit, cui diu superfuit, in uiduitate perseuerans usque ad mortem, quam oppetiit anno 1319. Cum igitur istius codicis scriptor cetaneus fuerit prefate comitis, hancque historiam acceperit, ut ibidem testatur, a quodam Carthusiensi monacho antiquissimo, hinc colligimus, hunc fuisse supparem nostro anonymo, qui primus historiam scriptis mandauit, cum iam in ordine nostro uiuere potuerit ante annum 1280, ac proin patet, rem illam indubitatam iam fuisse seculo decimo tertio, id est, annis ut plurimum octoginta post mortem sociorum sancti Brunonis, et eo tempore, quo Carthusiensis ordo cepit e primaria domo latius diffundi.«

 384. Hec Carthusianus noster anonymus, ut, quo circiter tempore narrationis proxime huc transcripte auctor floruerit, determinet. Et sane ex iis, que de comitissa S. Pauli in medium adducit, sat uerosimile apparet, floruisse eum aut seculo tertio decimo iam prope elapso, aut potius tunc, et aliquot seculi proxime sequentis annis. Nec contrarium euincunt due Launoii coniecture, quarum alteram hic scriptor repetit a Gallica locutione, alteram a modo loquendi, tam hunc, quam illam ad Gersonis et S. Antonini etatem pertinere contendens. Modus enim loquendi, quem auctor adhibet, notitiam rei nondum satis compertam et receptam, ut uult Launoius, reipsa importet, nondum tamen hinc consequens erit, ut narratio eius ad Gersonis et S. Antonini etatem  pertineat, itaque duntaxat existimauit Launoius, quod Gersonem, qui de prodigio dubitantis fere in modum loquitur, primum fuisse uelit, qui id in litteras miserit. Ast id a uero alienum esse, ex iam supra dictis satis liquet. Ad hec, cum Launoius, feralem de doctore damnato narrationem, antequam a Gersone scriptis consignaretur, fuisse confictam, affirmet, quidni de ea, ueluti de re nondum satis comperta receptaque, loqui potuerit, qui ante Gersonis etatem scripserit? Quod modo ad Gallicam, qua, de cuius etate hic disserimus, auctor libri De quatuor Paradisi fluminibus utitur, locutionem pertinet, cum is, ut Carthusianus noster anonymus uerbis proxime recitatis docet, feralem, quam suppeditat, de doctore damnato narrationem e Carthusiano grandeuo  coram Maria Sancti Pauli comite, que ad annum usque 1339 uitam protraxit, intellexerit, fieri potest ut hoc non diu ante hunc annum acciderit, cumque fieri queat, ut rem, cum primum eam audierat, in litteras non miserit, id forte duntaxat anno circiter 1350 fecerit; quo tempore locutionem Gallicam ab ea, que Gersonis etate seu seculi decimi quinti initio fuit, tam fuisse diuersam, ut inde, tunc primum, qui illam adhibuit, scripsisse auctorem, concludere potuerit Launoius, mihi sat uerosimile non apparet, quod quinquaginta duntaxat aut paulo etiam plurium annorum spatium in linguas seu idiomata non soleat tantam mutationem inducere.

385. Atque hinc iam sit, ut nec indubitanter adherere  ausim Tifanio, qui narrationem, de qua hic, integrumque, qui hanc includit, codicem seculi tertii decimi esse, e solo, quo auctor utitur, stylo censuit. Neque enim uideo, cur hic anno circiter 1350 talis fere adhuc esse nequierit, qualis fuisse putatur seculo tertio decimo iam senescente seu anno 1292, ante quem narratio illa litteris mandata uerosimiliter non fuit, uti ex iis, que uerbis proxime recitatis Carthusianus noster anonymus docet, pronum est eruere. Ut ut sit, cum eamdem narrationem ab auctore, qui eam in litteras misit, fuisse tunc primum, cum Maria, Ioannis II ducis Britannie filia Sancti Pauli comes esset, seu eo temporis spatio, quod ab anno  1292 usque ad annum 1339 excurrit, e prouecte admodum etatis Carthusiano auditam, ex iisdem Carthusiani nostri anonymi uerbis etiam intelligatur, tempus equidem, quo circiter illa auctori, a quo scriptis consignata fuit, uerosimiliter innotuerit, definitum habemus; quod precipuum hic est, atque ad institutum presens fere sufficit, licet interim, an prouecte admodum etatis Carthusianus, e quo hic luctuosam historiam didicit, non serius, quam octaginta post sociorum S. Brunonis obitum annis floruerit, dubium admodum idcirco appareat, quod nullum ex his ultra annum 1145 uitam protraxisse inueniam, fierique, uti ex iam dictis pronum est cruere, facile possit, ut, qui historiam litteris mandauit, eam non ante annum 1330 ex illo prouecte  etatis Carthusiano audierit. Quale porro de prefata narratione Carthusianus noster anonymus iudicium ferat, nunc habe. »Huiusmodi, inquit, narratio satis ingenua ac sincera uidetur, totiusque historie medullam prorsus candide exprimit ex antiquorum testimoniis. Ibi enim habes prodigium illud accidisse Parisiis, nec non eius occasione Carthusiense institutum habuisse originem.

386. »Trina quoque uociferatio perhibetur a soli damnati magistri amicis in eius domo audita. Nihil que occurrit pristine nostri anonymi narrationi non consentaneum preter trinam illam uocum repetitionem, quam non tribus diebus, sed eodem die ter factam dicit. Quod uero ibi narretur cadauer ab oculis adstantium uenti turbine sublatum disparuisse,  nullam fert contradictionem, cum noster anonymus et alii citati auctores, quid de eo factum fuerit, siluerint. Nam illud in sterquilinio sepultum fuisse soli recentiores meminere ex consequentia idonea, quia damnatio eius certa erat.« Ita ille; uerum plus aliquid, quam hic assignet, inter anonymi primorum quinque Carthusie Priorum Chronographi narrationem, aliamque, quam libri De quatuor Paradisi fluminibus auctor suppeditat, discriminis intercedit. Ille enim, contra ac abs hoc fit, innumeram populi multitudinem ad ferale doctoris iusto Dei iudicio sese damnatum uociferati, spectaculum accurrisse eique adeo adfuisse, non obscure indicat, quod interim adiunctum si a narratione abfuerit, minus hinc euadet isthec creditu  difficilis ueroque absimilis, uti ex iam dictis satis patet, magisque adhuc patescet ex iis que dicturus sum, postquam que Launoio, predictam narrationem ut futilem explodenti, Carthusianus noster anonymus opponit, huc transcripsero. Sic itaque post uerba proxime recitata prosequitur: »Launoius, qui ueterum et modernorum circumstantias confundit, eorumque dissonantiam multis exaggerat, in hanc narrationem uelut ineptam plenamque ignorantie« insurgit ex tribus maxime: primo, quod »Adolescentibus seu tribus clericis uel scholaribus Carthusianorum ordinis initium ascribat;« Secundo quod eiusdem ordinis »Fundamenta in montibus Burgundie iacta fuisse referat; tertio quod, que de sublato magistri cadauere tradit,  cum picturis et parietinis monasterii Parisiensis non concordent.«

387. »Ad primum respondemus, eam narrationem fuisse uerbotenus solummodo factam ab illo monacho, et ideo codicis scriptorem, qui forsan ea diu post scripsit, fallente memoria, facile decipi potuisse. Nam fatemur, ibi de tribus tantum clericis nominatim commemorari, cum reuera septem fuerint, inclusis duobus laicis, qui ordinis fundamenta posuerunt, quos tamen omnes non constat spectaculo adfuisse. Sed indene recte inferatur totius historie falsitas, cordatus lector iudicet. Imo, quod ibi ab aliis auctoribus discrepat, ex contextu eiusdem narrationis sine labore conciliatur. Etsi enim  auctor trium tantum in cursu sue narrationis meminerit, plures tamen ordinem instituisse innuit, cum sub finem sermonis addit: »Et par ces trois saints hommes, et par ceux, qui préndrent exemple à eux, et uesquirent et conuerserent aussy comme eux, fut commencié, et est encore maintenue et gardée l'Ordre de Chartreuxe,« id est, Et sic per hos uiros tres sanctos et eos, qui exemplum illorum secuti sunt, et idem genus uite duxerunt, cepit et adhuc stat et obseruatur ordo Carthusiensis.« Et superius: »Lors ces trois clercs et lor compagnie, qui estoient enuiron le corps: Tunc hi tres clerici et socii eorum, qui erant circa corpus.« Nonne quatuor alii, qui cum tribus his clericis initium ordini dederunt, contineri  potuerunt in illo cetu? Sed etsi daremus nullam prorsus ibi fieri mentionem nisi de tribus clericis, nonne fieri potuit quod ex illo septenario numero tres quidem tantum funeri adfuerint, sed qui alios quatuor postea se cum in solitudinem traxerint?

388. »Nam reuera eos idem uite genus pluribus aliis persuadere uoluisse coniicimus ex Radulpho et Fulcio, quos lucrari Deo sanctus Bruno adnisus fuerat, etiam uoto cum eis emisso habitum induendi monasticum; de quibus nichilominus iure dubitari potest, an presentes fuerint spectaculo, quandoquidem et ante illud patratum tale uotum emisisse potuerunt. Preterea ex septem primis Patribus tres tantum uidentur proprie clerici dicendi, nempe S.  Bruno, Landuinus et Hugo; nam ex quatuor aliis duo erant canonici Sancti Ruffi, et duo laici. Denique in illa narratione magister ille dicitur defunctus fuisse diu, postquam tres illos clericos docuisset. Sic enim ibi legitur: »Et quant il i orent estè et lonc têms leur mestre mourut,« id est, »Cum sub eo studuissent, diu post magister eorum defunctus est, siue ut reddidimus supra: Dumque sub eo uacassent studiis, post longum tempus mortuus est ille.« Launoius uero hec uerba sic interpretatur: »Qui cum illos aliquandiu docuisset, abiit e uita.« Sed in hac interpretatione, inuiti dicimus, non fuit sincerus; nam »Aliquandiu« non significat »long-temps« siue »Per longum tempus,« sed »Per aliquod tempus.« Cum igitur  ille homo obierit diu, postquam illos tres clericos docuisset, non erant tunc illi in statu adolescentis stricte sumpto, ut uidetur sumptum a Launoio, ut narratio hec inde ineptior appareret. Nec etiam scholares erant, sed duo ex ipsis iam doctores et magistri, ut constat de S. Brunone et Landuino. Neque id impedit quominus quidam ex aliis sociis S. Brunonis scholares forsan tunc fuerint; nam duo Stephani satis iuuenes erant, qui nondum ad sacerdotium erant promoti.

389. »Nihil ergo ineptum in hac narratione occurret cuicunque lectori, uerborum illius sensum benigne et sine ulla animi occupatione interpretanti. Quidquid ad hec reponant aduersarii, fundum tamen,  ut ita loquamur, ipsius historie totaque illius substantia constanter perseuerabit, nec illam subuertere poterunt tam leues in adiunctis dissonantie. Haud satis possumus mirari Launoii, uiri perspicacissimi, in hac obseruatione inconsiderantiam, qui cum prius cap. 1 sue Dissertationis, in expositione testimonii Petri Cluniacensis legisset, et scripsisset, Seruari in Burgundie finibus,« siue »partibus,« ut alibi legitur, »professionem quamdam,« id est, Carthusiensem, »multis aliis monastici propositi sanctiorem,« et in expositione testimonii Iacobi de uitriaco, »Est alia sanctorum congregatio, quos Carthusienses appellant, in ultimis Burgundie partibus,« hic nichilominus auctorem codicis ineptie et ignorantie arguit, quod  fundamenta ordinis in Burgundie montibus iacta fuisse retulerit. Licet enim Maior Carthusia modo sita in Delphinatu censeatur, olim tamen in Burgundia computabatur, quia et Subaudia et Delphinatus erant partes ueteris Burgundie. Unde et astruitur codicis Castellionei antiquitas, cuius auctor si scripsisset post annum 1346, quo uel circa Delphinatus regno Francie ascribi cepit, aliter de Delphinatu locutus fuisset. Ad 3 iam superius fecisse satis arbitramur, cum diximus recentiores tantum, inter quos picturas et parietinas Carthusie Parisiensis ascribimus, adinuenisse huiusmodi sepulturam in sterquilinio, licet similior uero uideatur, quam illa a turbine asportatio.« Hec sunt, que Launoio, suppeditatam a libri De quatuor Paradisi fluminibus  auctore narrationem ueluti ineptam ignorantieque plenam, explodenti, Carthusianus noster anonymus opponit.

390. Et uero Launoius immerito sane eam repudiat uel ex eo quod Carthusiensis ordinis fundamenta in Burgundie montibus iacta referat, uel quod infausti doctoris cadauer a demone arreptum ac sublatum, contra ac Carthusie Parisiensis picturis exprimitur, insinuet. uere enim montes, Maiorem Carthusiam complectentes, sancti nostri etate ad ueterem Burgundiam spectabant, uti liquet ex iis que in Notitiis Galliarum ad uocabulum Burgundia in medium adducit ualesius. Quod uero de damnati cadauere non idem, quod in Carthusie Parisiensis picturis exprimitur, factum prodat, nichil  plane ad rem facit, cum Parisiensis Carthusie picture, dato etiam, Parisiense prodigium accidisse, non ea polleant auctoritate, ut, quod cum hisce pugnat, reiiciendum sit. Nec inepta etiam, de qua hic, reputanda est narratio, quod tribus adolescentibus seu clericis seu scholaribus Carthusianorum ordinis initium ascribat. Hos enim, cum id fecerunt, adolescentes non amplius fuisse, innuit. Ad hec etsi horrendo damnati spectaculo tres duntaxat adfuisse tradat, plures tamen ordinem instituisse, orationis contextu indicat, nec eos omnes scriptorum antiquorum ullus, qui spectaculi meminerit, presentes eidem astitisse affirmat. Sed etsi id plerique ex his diserte etiam assererent, consectarium duntaxat  foret, hos inter et libri De quatuor paradisi fluminibus auctorem in adiunctis exacte non conuenire. uerum quid tum? Id duntaxat argumento est, hunc non ex eodem fonte, e quo illi, hausisse, non autem narrationem, quam suppeditat, a narratione, quam illi, in substantia esse diuersam, aut hanc idcirco a ueritate existere alienam. Potest enim, uti ex iam supra dictis liquet, narrationis cuiuspiam substantia ueritati esse exactissime consona, licet interim adiunctis aut certo falsis aut dubie duntaxat ueris sit uestita. Et uero huiusmodi esse adiuncta omnia, que uestiunt tum narrationem, quam primorum quinque Carthusie priorum Chronologus aliique hunc secuti suppeditant, tum alteram, que libri De quatuor paradisi fluminibus auctori ascribitur,  persuasum idcirco habeo, quod, quibus tum hec tum illa ornatur, nata sint e sola traditione, ad tempus usque, quod a rei geste origine centum amplius annis distat, deducta, que, cum tandiu absque scripture munimine durat, facere solet, ut ad rei geste substantiam adiuncta non pauca, que initio erant ignota, accedant.

391. Hinc dato etiam, luctuosam damnati historiam accidisse, dubium mihi semper erit an Sanctus noster, quod tamen ex libri De quatuor Paradisi fluminibus narratione supra huc transcripta concludendum apparet, Parisiis unquam studuerit. Dubium itidem, etiam hoc dato, semper manebit, clericusne, an doctor exstiterit, qui damnationem suam astantibus e feretro manifestauit. Doctorem tamen  eum supra plerumque nominaui, quod hoc titulo a primorum quinque Carthusie priorum Chronologo, aliisque hunc secutis ornetur. Etsi itaque, qua de hic disputamus, narratio ab ea, quam antiquior sancti nostri biographus aliique hunc secuti suppeditant, in adiunctis differat, repudiandam propterea esse consequens non est. Nec est, quod reponas, solam esse, que doctoris damnati prodigium, non publice, sed intra priuatas defuncti edes coram paucis accidisse statuat. Etsi enim id ita sit, illam auctor libri De quatuor paradisi fluminibus, a quo in litteras missa fuit, e prouecte etatis Carthusiano, ut supra dictum, didicit. Quare cum hic feralem historiam e Carthusianis, quibuscum uiuebat, haud dubie audiuisset, debet hec testimonii multorum instar haberi, hincque  de eadem, ueluti a pluribus tradita, supra etiam sum locutus. Accedit, testimonia antiqua supra adducta, que prodigium publice factum statuunt, ex anonymi primorum quinque Carthusie priorum chronographi narratione esse accepta, omniaque proinde simul sumpta testimonium quodammodo non nisi unum constituere. Iam uero cum hec ita sint, nichilque preterea contra libri De quatuor paradisi fluminibus narrationem militet, nec hec, nec opinio, que in hac precipue fundatur, queque Parisiense prodigium non publice, sed coram paucis duntaxat factum statuit, reiicienda est, uelut inepta nouiterque conficta.



§ XXIII. Quam fidem mereatur opinio, que doctoris damnati anastasim in priuatis huius edibus coram paucis accidisse statuit, et quid tandem de hac etiam ita considerata censendum.


Non raro, que traditione duntaxat noscuntur, facta historica, utut adiunctis falsis uestita, ueri etiam aliquid complecti, e dictis § proxime pregresso pronum est eruere. Attamen ut, que modo de luctuosa damnati historia dicenda hic sunt, luculentius patescant, lubet adhuc quedam, a presenti instituto non omnino aliena, que Papebrochius noster suppeditat, in medium proferre. Hic itaque in suis ad Exhibitionem errorum Responsionibus, articulo XIX, num. 10, ita scribit: »Contingit . . . sepe, traditionis substantiam talem esse, ut, licet non nisi temere possit in dubium reuocari, etiam  ceuorum testimoniis destituta; puta quod aliqua S. Ursula cum plurima turba sociarum a barbaris fuerit ante urbis Coloniensis, ab iis obsesse, muros interfecta, etc.; quod S. Dionysius episcopus Roma missus in Galliam, Parisiis fidem predicauerit, et suo sanguine consignarit, aliaque similia; contingit, inquam, sepe, ut ea, que prime traditionis substantie postea accesserunt tanquam ex traditione aut reuelatione  merito reiiciantur, ut recentiorum somnia commentaque, toti retro antiquitati ignota: recentiorum, inquam, non respectiue ad nos hodie uiuentes, sed respectiue ad rem, ipsos seculis multis pregressam.« Ita rectissime, ut mihi  equidem apparet, laudatus Papebrochius, qui deinde eodem articulo num. 13 hec etiam huc spectantia suppeditat: Traditionibus popularibus, sacris uel profanis . . . , plerumque ueritatis aliquid quoad substantiam subest, sed multum furfuris successiue aspersum, a quo difficile sit eas sic repurgari, ut hominis prudentis intellectus iis, tanquam eatenus certis, citra formidinem acquiescat: ac postea num. 19 etiam ista: »Fama, principio plerumque minimo et sepe non uero orta,

Mobilitate uiget uiresque acquirit eundo,
Parua metu primo, mox sese attollit in auras
Ingrediturque solo et caput inter nubila condit

393. »Eodem fere modo se habet traditio popularis. Principium eius plerumque est factum aliquod memorabile,  uel quod reipsa contigit aliquando, sed cursu temporis talibus ornamentis atque additamentis induitur, ut seipsum postea miretur et uix agnoscat; uel quod ab otioso ingenio priscas rerum origines in sui suorumue commendationem indagantis, fingitur contigisse; et a leui uulgo, auide, quod optat, credente, adoptatur pro uero, et colitur pro tali per multa sepe secula. Exempla tam in sacra quam profana historia occurrunt.« Hec omnia de traditionibus Papebrochius, et sane, ut iam dixi, rectissime. Quamobrem, cum secundum hec non raro contingat, ut, quamuis traditiones aut, si mauis, narrationes, que solis traditionibus superstruuntur, falsitatibus plurimis sint infecte, uere  tamen in substantia sint, aut certe ueri aliquid quantum ad hanc contineant, fieri facile potest ut Carthusianorum de horrendo, quo S. Bruno in eremum pulsus fuerit, prodigio Parisiensi traditio, aut, si mauis, anonymi primorum quinque Carthusie priorum chronographi aliorumque supra laudatorum scriptorum de eodem narratio, e traditione illa primitus profecta, in substantia uera sit, aut certe ueri aliquid quantum ad substantiam contineat, etsi ad eam non pauca adiuncta falsa eo modo, quem supra exposui, temporis lapsu accesserint. Ut clarius loquar, fieri potest ut, sanctum nostrum prodigio, quo defunctus, in feretro iam positus, primo sese accusatum, deinde iudicatum ac tandem condemnatum, astantibus declarasset, in eremum pulsum  fuisse, primi eius socii discipuliue sequacibus suis narrarint, horumque deinde posteri, re temporis lapsu falsis adiunctis aucta, prodigium illud publice coram infinita propemodum populi multitudine accidisse, damnatique uoces tribus diebus diuersis rediisse, crediderint, licet interim feralis historia intra priuatas defuncti edes coram paucis duntaxat, quorum unus fuisset S. Bruno, accidisset, damnatique uoces, non tribus diebus diuersis, sed uno eodemque repetite fuissent.

394. Quid si ergo res posteriori hoc modo euenerit? Sane, qui ita uere factam autumarit, haud multum a uerisimilitudine eius abhorrebit opinio, imo uero potuerit utcunque uerosimilis uideri. Ita puto, quod, ut iam supra satis insinuaui, subinde  etiam fiat, ut facta historica, etiamsi silentio a scriptoribus omnibus contemporaneis sint suppressa, ad eosque, a quibus tandem litteris fuere commendata, traditione duntaxat, que centum amplius annis a rei geste origine distet, fuerint transmissa, pro ueris sint habenda, nec, quo minus Parisiense prodigium, si non publice, sed coram paucis tantum intra priuatas defuncti edes accidisse statuatur, factis huiusmodi accenseri queat, uniuersale de eo scriptorum omnium, qui integro primo, et forte etiam secundo post rem gestam seculo labente floruerunt, obstet silentium, utpote cuius ratio non inepta, a facti ignoratione repetita, occurrit. Cum enim luctuosus euentus, si non publice acciderit, Guibertum de Nouigento aliosque scriptores antiquos supra recensitos  facile latere potuerit, non est sane cur eorum de hoc mirum accidat silentium, aut rem ex hoc falsam esse arguamus. Ad hec, nisi Parisiense prodigium, quo in eremum actus sit S. Bruno, coram paucis saltem intra priuatas defuncti edes locum habuisse admittatur, oportet, ut uel ipsimet Carthusiani horribilem historiam ex toto confinxerint, uel ut iam ab aliis confictam adoptarint; primum autem fecisse uiros religiosos, ueritatis amantissimos, fabularumque osores, quis facile in animum inducat? An ergo in alterum ipsos impegisse asseremus?

395. »Si fabula est, inquit de damnati historia in opere, quod ordinis Carthusiensis Annales inscripsit,  lib. I, cap. 1, num. 11 Massonus supra laudatus, a quibusnam, queso, composita? Certe non ab aliis, quam a secularibus hominibus dici potest excogitata. Quonam autem modo a primis Carthusianis ac suis deinde successoribus talis fabula, a secularibus fabricata, pro re uerissima admitti potuit, et posteritati sue tam firmiter et absque ulla unquam contradictione aut reclamatione transferri? Id profecto moraliter impossibile esse nemo non uidet.« A primis certe Carthusianis, id est, a S. Brunonis sociis horumue discipulis feralem de damnato narrationem, si fabula sit, non fuisse adoptatam, atque ad posteros transmissam, quisque facile agnoscet; uerum, inquiet non nemo, quidni factum esse queat, ut posterioris eui Carthusiani,  id est, qui seculo tertio decimo floruerunt, historiam illam, ut ut commentitiam, pro uera ab impostore decepti acceperint? Imo uero erit fortassis, qui hic Blomenuennam obiiciat, in contexta a se S. Brunonis uita tria diuersa narrantem prodigia, quorum unum quidem omni dubio procul commentum est, duo uero reliqua commenti, ne quid peius dicam, uehementissime sunt suspecta. Tria illa prodigia seu potius fabulas, ne sinistre de antiquis Carthusianis suspicandi ansam darem, in medium hic non proferre animus primum fuerat; uerum cum officii mei ratio exigat ut tam que obesse, quam que prodesse Carthusianorum de prodigio quo Bruno in eremum actus fuerit, traditioni queunt, studioso lectori exhibeam, nec intra paucorum manus sit  contexta a Blomenuenna sancti nostri uita, ipsa scriptoris huius uerba, prefata miracula seu potius fabulas complectentia, huc transcribo, ad calcem deinde, tum que ex hisce contra Parisiense prodigium difficultas formari queat, tum quid ad hanc responderi debeat, adiecturus.

396. Sic itaque habet hic sancti nostri biographus: »Non est silentio pretereundum quod in primo ingressu in Carthusiam, antequam normam sibi uiuendi instituissent, stupendum legitur euenisse miraculum. Cum quadam uice beatus Hugo ex more suam uisitaturus diocesim  ualediceret fratribus, eosque benediceret, carnium refectione missa. Ipsa Dominica quinquagesime, peracto diuino officio,  hora prandii, benedictis prius mensis, sanctus Bruno, homo profundi cordis, loco lectionis admonitionem saluberrimam proposuit, inter alia dicens: Attendamus, oro, fratres karissimi, quia antiquus hostis nos decipit. uenimus enim in eremum hanc ad penitentiam agendam more antiquorum Patrum, Pauli primi eremite, Antonii, Arsenii, Hilarionis, Macarii, etc. Numquid hi carnibus uescebantur, ut nos cepimus? Responderunt ei, qui in opposita mensa sedebant: An sumus nos, uenerande Pater, maiores ac meliores apostolis, quibus precepit Dominus, in quamcunque domum intraueritis, etc., edentes et bibentes, que apud illos sunt. Brunone uero cum illis, qui in sua sedebant mensa, contrarium  tenentibus, usque in uesperam disputatio protracta est. Tandem fatigati inclinantes se usque ad terram obdormierunt. Reuersus autem a uisitatione episcopus misit nuncios ad sanctos fratres, significans eis de reditu suo, et quod more solito uellet die sequenti, hoc est, die Cene Domini sumere cum eis mandatum nouum. Nuncius autem inueniens eos dormientes iuxta mensas, intuens simul carnes fumantes supra mensas, scandalisatus ualde, reuersus renuntiauit domino suo que uiderat. At ille uerbis illius non credidit, donec nuncio secundo tertioque misso, idem nunciaretur.«

397. Stupefactus episcopus, nec adhuc fidem adhibuit, dicensque: Nisi ipse uidero, non credam, ascenso equo, uenit in montem. Ubi cum omnia  inuenisset, ut famuli ante nunciauerant, auersus ab ipsis, atque cum indignatione recessurus statim ut pedem in limine posuit, sanctus Bruno cum suis expergefacti reuerenter episcopum salutauerunt, deuotas illi gratiarum actiones referentes pro uniuersis beneficiis sibi ab eo collatis. Consueuerat enim ipse episcopus de suis facultatibus eis liberaliter erogare, et singula necessaria ministrare. Interrogans autem episcopus Brunonem, ait: Que dies est hodie? At ille respondit: Dominica Quinquagesime. Et episcopus: Quare, inquit, tandiu tardastis ad prandium? Narrante autem Brunone ordinem geste rei, et de disputatione inter ipsos habita, episcopus, accersito clam dispensatore domus sue, interrogat utrum eedem sint he carnes quas Dominica Quinquagesime  ministrasset. At ille diligenter considerans, easdem esse renunciat. Tunc stupefactus episcopus, conuersus ad fratres, ait: Noueritis, fratres mei karissimi, quia hodie est feria quarta post Dominicam Palmarum. Cumque ministri iussu episcopi carnes auferre uellent, mox ut eas tetigerunt, uerse sunt in puluerem, mirantibus cunctis et stupentibus. Quod cum episcopus uidisset, una cum familia sua flexis genibus ueniam a sancto Brunone et fratribus humiliter petierunt super falso iudicio, quo eos iudicare ceperant. Fratribus uero istud fuit occasio, ut carnibus perpetuo abstinere proponerent; quod postmodum, aliis miraculis succedentibus, strictissime sancitum usque hodie seruant.

398. »Alio namque tempore quidam iuuenis genere  nobilis, egregie doctus, in domo Carthusie monachum induens laudabiliter in senium usque uixit, in spirituali uita adeo proficiens, ut prophetie quoque spiritum habere mereretur. Ad extremum uero confectus senio cum egritudine grauissima teneretur, ardenti desiderio petiit a priore, eum uisitante, carnes sibi ministrari. At ille reputans, eum, agente senio uel egritudine, non esse sane mentis, aut certe astutiis antiqui hostis illudi, illa uice dissimulans abiit. Post tres uero dies redeunte ad se Priore, infirmus desiderio carnium estuans dixit, se gratia Dei nequaquam mente alienatum talia dixisse; sed quoniam sciret, se pro certo moriturum nisi carnium sibi usus concederetur; et hec  dicens obtestabatur Priorem, nisi ocius suo desiderio satisfaceret, de sua morte in die iudicii rationem se redditurum sciret. Quibus auditis, Prior sciens infirmum uirum esse sanctum, multum expauescens, conuentum conuocauit et rem omnem exposuit. At illi concorditer decreuerunt, ut in extrema necessitate constituto carnes ministrarentur. Interrogatus deinde infirmus, quas potissimum carnes desideraret, respondit, perdicis. Statimque Prior, accersito iuuene quodam nobile monacho nouitio de Gratianopoli, iussit ut a uenatoribus acceptam perdicem afferret infirmo. Ille uero sine mora perrexit tum propter superioris obedientiam, tum propter caritatem erga infirmum, cuius discipulus fuerat, et  non attendens ire pontem, per quem communis erat transitus, super aquas ambulans flumen transiuit, celeriterque perdicem attulit.

399. »Quam cum Prior optime coctam infirmo, presente conuentu, presentasset, ille suspiciens in celum cum lacrymis ait: Domine Iesu Christe, exaudi me peccatorem famulum tuum, suppliciter precantem bonitatem tuam, ut, si iste tam uehemens appetitus tue est placitus uoluntati, proueniat mihi ad salutem corporis et anime hoc edulium. Sin alias, piissime Domine qui uite et mortis tenes imperium, digneris huic creature tue, que mei causa occisa est, reddere uitam, ut auolans in uiam suam nos famulos tuos cognoscere faciat, contrarium esse uoluntati tue, me uel quemcunque nostre religionis  monachum quacunque occasione uel infirmitate carnes comedere. Cumque in conclusione orationis omnes, qui aderant, respondissent Amen, illico auis, recepta, uita, plumis uestita repentino uolatu disparuit, uidentibus cunctis qui aderant, et stupentibus ac gratias agentibus Deo, qui facit mirabilia magna in celo et in terra. Alio etiam tempore cum quidam episcopi et alii, ante Quinquagesimam Carthusiam uenientes, uidissent quosdam senes debiles, carnium carentie hoc attribuentes, rogauerunt Priorem instantissime, ut debiles illi de carnibus, quibus totus mundus illo in tempore uteretur, aliquod haberent refocillamen, addentes, multos doctos uiros et timuisse et timere de nimia in hoc ordinis duritia. Cum uero Prior nullatenus assentiret, rogauerunt  ut saltem pro se et suis comitibus carnes emi faceret. Quid multa? Empte carnes Carthusiamque perlate, apertis sarcinulis cernebantur uerse in ueros et optimos pisces, colore, odore, sapore. Quo uiso, Prior, uidetur, inquit, quia non est uoluntas Domini, ut carnibus carnem nutriamus. Deinde pisces cocti conuentui et aliis sunt propositi, atque eorum gustu infirmi ac debiles sanati et confortati. Non crediderunt episcopi carnes in pisces conuersas, donec mittentes ad macella et diligentissime inquirentes, de te tam stupenda euidentissima testimonia audierunt.«

400. Talia sunt tria diuersa a Blomenuenna relata prodigia: ac primum quidem ex his, ut iam dixi,  omni dubio procul commentitium est. Guigo enim, quintus Carthusie Prior, in uita S. Hugonis, Gratianopolitani episcopi, illius non meminit; dubium autem nullum est, quin prodigium huiusmodi, utpote simul et ad Carthusiensem ordinem et ad Hugonem Gratianopolitanum episcopum, qui partem non minimam in eo habuisset, spectans, biographus is, si contigisset umquam, sciturus scitumque commemoraturus fuisset in lucubratione qua S. Hugonis uitam omnem gestaque etiam minus memorabilia diligentissime est complexus. Quod uero pertinet ad duo alia prodigia, a Blomenuenna pariter commemorata, sunt et hec, ut iam monui, uerosimillime commentitia; etsi enim, quo id inuicte probatum dem, argumentum sat ualidum haud suppetat, ita  tamen uel idcirco autumo, quod tam hec, quam primum, ut perpetuam a carnibus abstinentiam a Carthusianis, periculose etiam decumbentibus, seruari solitam, Deo omnino probari contra obtrectarores ostenderetur, conficta fuisse uideantur, uniceque hunc in finem a Blomenuenna, cum iam ante fuissent conficta, in eam, quam contexuit, S. Brunonis uitam sint illata. At uero, inquiet non nemo, cum e tribus illis, que Blomenuenna refert, prodigiis unum indubie, duo reliqua uerosimiliter sint fictitia, quid si ergo olim etiam fuerint in Carthusianorum, non secus atque in aliorum ordinum monasteriis, inuenti uiri pii quidem, sed simul ita simplices, ut noua pro arbitrio prodigia, que uel ad ordinis sui splendorem commendationemque, uel ad Dei sanctorumque  gloriam conducerent, comminisci sibi fas putarent, reque ipsa etiam seculo tertio decimo, quo precipue plures fabulis fingendis operam in cenobiis dedisse noscuntur, nonnulla subinde sint commenti?

401. Quid si e commentis illis unum sit doctoris tantisper rediuiui, qui sese damnatum, publice e feretro proclamarit, horrendum prodigium, dicto seculo tertio decimo primum litteris, uti ex supra dictis liquet, commendatum? Quid si id tunc, ut uite austerissime, a S. Brunone institute, quam nonnulli olim carpebant, ratio redderetur, fuerit confictum? Eo deducunt relata a Blomenuenna prodigia seu potius figmenta. uerum, quidquid sit, nec hec facere possunt ut feralem damnati historiam  pro indubitato commento fabulaue habeam, maxime in opinione, qua illa, uti hic modo fit, non publice coram innumera propemodum populi multitudine, sed intra priuatos domus defuncti parietes coram paucis duntaxat facta statuitur. Etenim nec omnia, que seculi decimi tertii scriptores in litteras miserunt, commentitia sunt, nec, etsi tria prememorata prodigia seu potius commenta a Blomenuenna in S. Brunonis uitam sint illata, ea uniuersus Carthusianorum ordo pro ueris aut habere aut unquam habuisse deprehenditur, uideturque proinde is nec pro uero etiam indubitatoque, uti constanter per plura secula iam habuit, habiturus fuisse Parisiense prodigium, si commentum dumtaxat fabulaque id  fuisset. Ut ut sit, opinio equidem, que Parisiense prodigium inter priuatos domus defuncti parietes factum statuit, a uerisimilitudine multo minus abhorret, quam que id publice coram innumere propemodum populi multitudine euenisse astruit. Anne interim reipsa luctuosa historia, siue publice, siue intra priuatos domus defuncti parietes accidisse statuatur, locum unquam habuerit, sanctumque nostrum in eremum impulerit, studioso lectori ex omnibus, que iam fuse de ea disputata sunt, diiudicandum relinquo, non sufficientibus, ut mihi equidem apparet, rationibus supra adductis, ut illam uel certo ueram uel certo falsam pronuntiem. Rerum modo, ad sanctum nostrum spectantium, seriem prosequamur.



§ XXIu. Remisne, an Parisiis sanctus in solitudinem secesserit, quandonam id fecerit, et an tunc recta Carthusie eremum adierit.


Anonymus primorum quinque Carthusie priorum chronologus, qui prolixius sancti nostri elogium, uite antiquioris nomine, ut supra monui, edendum, contexuit, Franciscus a Puteo seu Puteanus, Petrus Blomenuenna, aliique recentiores eius biographi, qui Parisiense prodigium, quo doctor sese damnatum, e feretro publice uociferatus sit, in litteras miserunt, Brunonem, postquam id accidisset, uehementissima efficacissimaque habita oratione, ut nonnulli, qui et ipsi horrendo spectaculo adfuissent, seculo nuntium remittere unaque cum illo in eremum secedere decreuerint, effecisse, memorie produnt.  Et anonymus quidem, qui sanctum Parisiis tunc docuisse non scribit, fuisse illos omnes huius socios seu familiares indicat; recentiores uero, qui Brunonem tum ibidem magistrum egisse uolunt, quosdam etiam ex illis faciunt huius discipulos. uerba huc spectantia tum anonymi, tum recentiorum, seu potius, qui, quod ei reliqui ex his consentiant, omnium locum tenebit, Blomenuenne huc transcribo. Anonymus itaque num. 5 sic scribit: »Ea tempestate erat ibi magister Bruno, natione Theutonicus, de ciuitate Colonia non obscuris parentibus natus, Ecclesie Remensis canonicus et ibidem scholarum magister in theologia, qui suprascriptis uocibus   salubriter territus atque compunctus allocutus est quosdam socios ibi presentes,« ac, recitata deinde, quam ad hosce sanctus habuerit, oratione, num. 8 subiungit: »His uel similibus uerbis atque sententiis sanctus Bruno seipsum et quosdam socios alloquens et exortans deliberauerunt ipse et sex alii probi uiri secum abrenuntiare mundo et pompis eius, et ad perpetuam penitentiam peragendam eremi deserta competentia querere,« etc.

403. En modo, que Blomenuenna commemoret. »Territus igitur, inquit, et salubriter  compunctus, uocatis nonnullis ex sibi magis familiaribus sociis atque discipulis, inter quos erant magister Lauduinus, qui post eum primus Carthusie prioratum suscepit, duo Stephani, unus  Burgensis, alter Diensis, ambo canonici Sancti Rufi, Hugo etiam, quem appellabant capellanum, eo quod solus ex eis sacerdotis officio fungeretur, et duo laici, Andreas scilicet et Guarinus, qui omnes prefatis horribilibus defuncti clamoribus interfuerant, his uel similibus uerbis eos lacrymabiliter affatus est dicens: O amici et sodales, etc.« Hec ille, quosdam ex iis, quos S. Bruno post uisum auditumque horrendum prodigium uehementissima oratione fuerit affatus, sancti huius fuisse discipulos, non obscure utique docens. uerum id, dato etiam, horribilem doctoris damnati historiam reipsa habuisse locum, idcirco mihi parum uerosimile apparet, quod uerosimillime sanctus, ut § uIII ostendi, nec eo tempore, quo luctuosus casus contigisset, nec unquam  alias Parisiis docuerit seu magistrum egerit. Accedit, apud anonymum primorum quinque Carthusie priorum chronographum seu antiquiorem sancti nostri biographum, qui maioris utique, quam Blomenuenna aliique recentiores, auctoritatis est, sociorum duntaxat, non autem etiam discipulorum nomine uenire eos, ad quos a sancto post feralem euentum orationem habitam perhibet. Ut ut sit, quosdam equidem ex iis, quos sanctus in eremum secum attraxit, eius ante exstitisse discipulos, hacque occasione factum, ut eis secedendi secum in eremum consilium inspirarit, nullo plane e capite uero apparet absimile, maxime cum Remos, docente ibidem Brunone, ingens undequaque, non modo indigenarum, ast etiam extraneorum alienigenarumque  multitudo litteras discendi ergo confluxerit, ut supra num. 171 docui.

404. uerum queri hic iam potest, Remisne an Parisiis in solitudinem sanctus abierit, itemque quo anno id fecerit. Blomenuenna, Puteanus aliique recentiores, qui in S. Brunonis uita, quam ex instituto descripsere, fuisse hunc, Parisiis docentem, horrendo rediuiui prodigio in eremum pulsum tradunt, Parisiis etiam illum, compositis rebus, eo secessisse, non obscure indicant. Idem etiam facit antiquior noster biographus seu primorum quinque Carthusie priorum chronographus, etsi interim, Parisiis docuisse sanctum, memorie non prodat, uti iam mox docui. uerum sanctus, cum in eremum  secessit, Remis uersabatur, pristino ibidem post Manassis archiepiscopi expulsionem statui restitutus. Ita docent nos hi qui quo ecclesie cathedralis Remensis canonici sancto parentarunt, titulum funebrem inter recudendos 52, ex parte constituunt, sequentes de Brunone uersiculi, num. 154 adhuc recitati:

Qui cum multimode nostra polleret in urbe,
   Solamenque suis atque decus fieret,
Cumque faueret ei fortuna per omnia, iamque
   Hunc preferremus omnibus et merito;
Namque benignus erat omnique peritus in arte,
   Facundusque satis diuitiisque potens,
Omnia postposuit Christo, nudumque secutus
   Christum, cum multis suscipit hunc eremus.
 Iam uero, cum hoc ita habeat, Brunonem sane, dato etiam, eum prodigio, quo doctor sese damnatum denuntiaret, Parisiis presentem astitisse, hincque esse factum, ut seculo nuntium remiserit, in eremum sese, non Parisiis, sed Remis, quo hinc facto iam prodigio, res suas compositurus redierit, contulisse, uerosimillimum, ne dicam indubium, apparet.

405. Atque hoc quidem primum est, quod definiendum hic erat; quod iam ad secundum, seu ad tempus, quo sanctus eremum, seculo relicto, petierit, pertinet in opinione eorum, qui pro luctuosa doctoris damnati historia pulsoque hinc in eremum S. Brunone stant, id certe ante annum 1082 circiter factum non esse, necesse est, cum hoc circiter anno ferale  spectaculum euenisse unanimi consensu scribant, uti tres diuersas sancti nostri uitas, commentario huic ex dictis subdendas, inspicienti patescet. uerum cum feralis historia certa ex supra dictis non sit, alia uia, qua uel secessus S. Brunonis in eremum epocha, uel etiam duntaxat tempus, ante quod hec figi haud queat, tutius certiusque determinetur, necessario ineunda est. Sanctus noster, uti dicta § uIII manifestant, in pristinum Remis statum ante annum 1081 restitutus non fuit, ac proinde, cum ex mox dictis non prius in eremum, quam cum id factum fuisset, sese receperit, consectarium omnino est, ut hoc postremum ante eumdem annum 1081 non fecerit; ut proinde a uero deuiare uideantur Historie litterarie Francie scriptores, dum huius  operis sui tom. IX, pag. 236, Brunonis in eremum secessum uel anno 1078 uel certe tunc, cum Manasses exauctoratus Remensis archiepiscopus armis sibi asserere male acquisitum archiepiscopatum conaretur, seu anno 1080 contigisse, affirmant. Nec tantum laudati scriptores sancti nostri in solitudinem secessum loco citato nimium maturant, uerum etiam socios, qui eum ad hanc comitati sunt, e clero Remensi, cuius an eorum ullus fuerit, est dubium, exstitisse asseuerant. Ast de hoc infra tractabo; nunc in tempus, quo sancti in solitudinem secessus acciderit, ante omnia inquirendum. Scriptores proxime laudati, qui hunc, ut iam dictum, cum anno 1080 aut etiam cum anno 1078 componunt, facere id uidentur, quod sancti cum Radulpho  uiridi et Fulcio Monoculo de falsis mundi delectationibus eternumque duraturis celi gaudiis collationem, de qua iam supra fuse actum, anno circiter 1077 accidisse statuant, Brunonemque simul, qui una cum hisce seculo renuntiandi, monachicumque habitum assumendi uotum tum emiserat, Deo id exsoluere haud diu distulisse, existimarint. Ast uotum sese non statim impleuisse, ipsemet sanctus in epistola supra plus semel laudata, qua ad huius exsolutionem Radulphum uiridem hortatus est, non obscure indicat.

406. In hac enim ad Rodulphum sic scribit: »Reminiscitur quippe dilectio tua quod, cum ego et tu et Fulcius Monoculus quadam die simul fuissemus  in hortulo adiacenti domui Ade, ubi tunc hospitabar, de falsis oblectationibus et perituris mundi huius diuitiis, nec non de perennis glorie gaudiis aliquandiu, ut opinor, tractaremus, unde diuino amore feruentes promisimus ac uouimus Spiritui sancto in proximo fugitiua seculi relinquere et eterna captare, nec non monachicum habitum recipere; quod et in uicino peractum esset, nisi tunc Fulcius Romam abiisset, ad cuius reditum peragenda distulimus, quo moram faciente aliisque interuenientibus causis, diuinus amor elanguit, refriguit animus, feruorque euanuit.« Ita sanctus noster, qui sane, utpote in plurali numero dicens, peragenda distulimus, non solum de Radulpho, qui uoti emissi exsolutionem distulerit, sed etiam de  seipso, qui id pariter fecerit, indubie loquitur, ut proinde promptitudine, quam Bruno ad uoti obligationem exsoluendam attulerit, laudati Historie Francie scriptores moueri non debuerint, ut eius in eremum discessum uel ipsi, quo uotum statuunt emissum, anno 1078 affigerent, aut certe ultra annum 1080 non differrent. Nec est etiam cur quis ob Guiberti abbatis Nouigentini supra sepissime iam laudati auctoritatem sancti nostri in solitudinem secessum ante annum 1081 contigisse existimet. Scribit quidem hic scriptor lib. I de uita sua, cap. 11: »Huius ergo  mores prorsus improbos et stupidissimos habitus cum omnis honestus horreret, Bruno in Ecclesiis tunc Gallie opinatissimus, cum  aliis quibusdam Remensium clericorum nobilibus infamis illius odio excessit ab urbe Remensi, ac deinde, nonnullis interpositis, subiungit. At Bruno, urbe  deserta, seculo etiam abrenuntiare proponit, qui suorum notitias horrens ad Gratianopolitanum processit territorium. Ibi in arduo et admodum terribili promontorio, ad quod difficillimum et ualde insolens iter intenditur; sub eo etiam preruptissime uallis uorago dehiscit, habitare deligens, huiusmodi mores instituit, et sequaces eius hodieque sic uiuunt.«

407. uerum, etsi is scriptor, uti ex illius huc iam transcriptis uerbis liquet, sancti nostri ex urbe Remensi discessui secessum in Carthusie eremum subiungat, hunc tamen inter et illum nullum plane  aut perexiguum duntaxat temporis spatium intercessisse, seu Brunonem, statim atque ob improbos Manassis mores urbe Remensi excesserat, in eremum abiisse, non edicit, nec, salua ueritate, edicere id potuit, uti ex supra dictis tum de tempore, quo sanctus ex urbe Remensi abiit, tum de rebus, quas deinde gessit, pronum est eruere. At uero, inquies, nichilne etiam aliud Guibertus, unde sancti in eremum secessus tempus utcunque determinari possit, suppeditat? Recitatis proxime binis textibus sequentia uerba interserit: »Quem  postmodum proceres, clerus atque Burgenses, cum ab Hugone, qui Diensis agnominabatur, archiepiscopo Lugdunensi, apostolice sedis legato, uiro in fenore iustitie  clarissimo, creberrimo anathemate feriretur, et ille manu militari thesauros ecclesie dilapidare niteretur, a sede, quam male obsederat, pepulerunt, et exilio relegatus eterno, cum se ad excommunicatum tunc temporis Heinricum imperatorem ipse etiam excommunicatus contulisset, hac illacque oberrans, sine communione postremo defungitur;« cum autem scriptor ille hec uerbis, que et binis eius num. precedenti huc transcriptis textibus posterior includit, proxime premittat, Manassis ex urbe sedeque Remensi expulsioni sancti nostri in eremum secessum postponit, hincque fieri potest, ut huic illam preiuisse, Guibertus indicare non nemini uideatur, ac proin, si scriptore hoc standum sit, S. Bruno ante annum 1081, utpote ante quem  ex urbe sedeque Remensi Manassem expelli non contigerit, in eremum non abiisse. uerum etsi Guibertus Manassis expulsioni Brunonis in eremum recessum postponat, propterea tamen consequens non est ut huic illam preiuisse significatum uoluerit.

408. Etenim sibi, sancti nostri relato ob improbos Manassis mores ex urbe Remensi excessu, propositum duntaxat habuisse uidetur, quid deinde tum de hoc, tum de illo factum esset, lectorem edocere, nulla interim ordinis, quo queque gesta essent, ratione habita. Ita omnino apparet, quod dum reipsa, quid tum de Manasse, tum de Brunone euenerit, enarrat, Manassis etiam mortem sancti in eremum secessui premittat, quo tamen illam diu posteriorem  fuisse dubitandum non est. Manassem enim diu duntaxat, postquam ex urbe Remensi fuisset eiectus, diem extremum clausisse, ipsemet Guibertus uerbis proxime recitatis, uti hec consideranti patebit, indicare uidetur, idque omnino suadent, que Historie litterarie Francie scriptores tom. uIII, pag. 655 et seq., memorie produnt; sanctum autem non diu admodum post Manassis ex urbe Remensis expulsionem in solitudinem sese recepisse, ex hic dicendis facile colliges. Iam uero, cum res ita habeat, ex eo sane, quod Guibertus Manassis expulsioni sancti nostri in eremum secessum postponat, consectarium neutiquam est, ut huic illam preiuisse, significatum uelit, etsi interim ex dictis § uIII reuera non ante in  eremum sanctus quam ex urbe Remensi Manasses fuisset expulsus, sese receperit.

409. Atque hinc iam consequitur, ut Guibertus nec sancti nostri seculo renuntiandi propositum, etsi et hoc Manassis expulsioni per uerba supra recitata postponat, fuisse hac posterius, significatum uoluerit; quod hic accurate notandum idcirco duxi, quod ex hisce contendere non nemo posset, monachici habitus induendi uotum, quod in collatione, cum Radulpho uiridi et Fulcio Monoculo habita, sanctus emisit, esse pariter, contra ac supra statuimus, facta anno 1081 Manassis ex urbe Remensi expulsione posterius. Res hec interim, quod bene etiam notandum, nec ita indubie sese haberet, etsi etiam Guibertus, seculo renuntiandi proposito, de  quo per uerba num. 406 et alibi recitata loquitur, Manassis ex urbe Remensi expulsionem preiuisse, diserte assereret. Sitne enim scriptori huic per uerba illa de emisso a sancto secedendi in eremum seculoque renuntiandi uoto, an de ipso, qui utique cum secedendi consilio seu proposito fuit coniunctus, secessu illius in eremum sermo, admodum est dubium, maxime cum Guibertus, qui ex supra dictis rerum, a S. Brunone publice non gestarum minus gnarus exstitit, facile ignorare potuerit uotum, quod sanctus noster cum Radulpho uiridi et Fulcio Monoculo intra priuatos domus Ade, in qua hospitabatur, parietes ab aliorum hominum consortio seiunctus emisit. Atque hinc est cur § uI pro stabilienda opinione, que habitam a Brunone cum Radulpho  uiridi et Fulcio Monoculo collationem emissumque in hoc seculo renuntiandi eremumque petendi uotum post illius ex urbe Remensi discessum collocat, recitata supra, que huc faciunt, Guiberti uerba in subsidium non uocarim, licet interim hec eidem opinioni, quod forte equidem iis de uoto, per sanctum emisso, loqui Guibertus uoluerit, suffragari, num 177 edixerim. Hisce modo notatis, in tempus, quo sanctus, quod ex dictis ante annum 1081 non euenit, in eremum secesserit, inquirere pergamus.

410. Carthusie eremum S. Bruno anno 1084 omni dubio procul, uti infra ostendam, primum est ingressus; quare, si eremus quam sanctus, mundo  nuntium remittens, primum adiit, Carthusiana exstiterit, seu, si recta tunc Carthusiam adierit, dubium non erit, quin eodem anno 1084 mundo primum ualedixerit, seseque in solitudinem abdiderit. Atque hoc sane annalium Carthusiensium libri quarti hactenus non uulgati auctor anonymus, qui doctoris sese damnatum uociferati prodigium anno 1082 accidisse statuit, omnino contendit, idque, ut apparet, quo illud uere habuisse locum, tueatur, seu potius, ut aptam silentii, quo istud Guibertus Nouigentinus abbas preteriit, rationem reddere queat. Et uero si dictum prodigium anno 1082 sanctique in solitudinem secessus anno demum 1084 contigerit, fieri facile potuerit ut, an huius illud causa exstiterit, Guibertus ignorarit, ac proinde  ut luctuosam historiam, etsi optime sibi compertam, silentio preterierit, dum de sancti conuersione huiusque initiis lib. I de uita sua, cap. 11, tractaret. Audi, qui laudatus Carthusianus anonymus, cui deinde, ut Guiberti silentio seu formato ex hoc contra prodigium argumento negatiuo uis sua supra assignata maneat, responsurus sum, in proxime iterum cit. Annalium ordinis sui lib. quarto hactenus non uulgato num. 99 sub finem de hac re loquatur. »Nec iuuat, inquit, reponere, Guibertum tacuisse de spectaculo. Tacuit enim, quia uel illud ignorauit, si tantum inter priuatos parietes euenit; uel, si publicum fuit, et coram ingenti hominum multitudine actum, nesciuit, utrum fuerit causa secessus sancti Brunonis, qui tantum annis fere duobus post  illud recessit, ut legitur apud anonymum nostrum, et in citatis Chronicis, ab auctoribus Carthusiensibus editis.«

411. »Unde non mirum, si solis Carthusiensibus hec causa innotuerit; et maxime cum soleant eiusmodi consilia seruari secreta, et non nisi paucis intimisque aperiri et communicari; quod sanctum Brunonem fecisse, credibile est iuxta illud celebre placitum, a Petro Cluniacensi, ut iam diximus, commendatum, quo sanctus patriarcha suis sequacibus inspirauit, »Miranda opera, quanto possent nisu, »occultare.« Quod nichilominus de presentium tantum et propriis operibus intelligendum est, non uero de preclaris antiquorum Patrum gestis, que posteris ad edificationem commendare iubet Deus  per Ecclesiasticum dicentem: »Laudemus uiros gloriosos et parentes nostros in generatione sua.« Ita hactenus ille; tacite interim agnoscens, futurum fuisse, ut Guibertus, Parisiensi prodigio in eremum pulsum fuisse S. Brunonem, exploratum haberet, si breui hic in illam, postquam feralis historia publice euenisset, sese receperit. Et sane, si sanctus, statim atque prodigium accidisset, aut certe non diu post in eremum, sex sibi sociis adiunctis, abiisset, fuisset utique, fecisse hoc illum, horrendo euentu impulsum, Guiberto aliisque passim notissimum, maxime cum sanctus tum eos quos secum in solitudinem attraxit, tum alios, non paucos horribili illo damnati doctoris exemplo ad penitentiam agendam excitarit, quemadmodum omnes, qui prodigium  propugnant, unanimi consensu contendunt. At uero, ait Carthusianus noster anonymus, sanctus non prius, quam cum iam biennium fere a prodigiosa doctoris anastasi esset elapsum, in eremum sese recepit, hincque id fecisse illum, horribili euentu impulsum, ignorauit Guibertus. uerum cui, queso, uerosimile appareat, Brunonem, qui iam inde ex uoti dudum emissi religione ad habitum monasticum suscipiendum tenebatur, huicque obligationi satisfacere diutius differens grauioris noue periculo sese erat expositurus, non prius in solitudinem, quam cum biennium fere a prodigio, qua, ut loquuntur nonnulli, animitus fuerat concussus, esset elapsum, secessisse?

412. Id sane incenso, quod, uiso horribili spectaculo,  conceperit, salutis eterne rerumque celestium desiderio minime congruit. Nec est, quod reponas, tanto temporis spatio rebus suis componendis, parandisque, que ad nouum suscipiendum uite genus opus erant, indiguisse sanctum. Etsi enim dubitandum non sit quin post prodigium, si reipsa locum id unquam habuit, temporis aliquod spatium, quo res suas componeret, necessariaque ad nouum uite genus pararet, uere impenderit, fuisse tamen illud aut esse debuisse duorum circiter annorum, nulla omnino ratio suadet. Quid ni enim bonis suis sese abdicare, amicis ualedicere, paucaque, que ei, pauperrimam uitam ducturo, necessaria essent futura, parare duorum etiam duntaxat triumue mensium spatio  potuerit? Ast, inquit Carthusianus noster anonymus, sanctum anno 1084 Carthusie eremum esse ingressum, primorum quinque Carthusie priorum chronologus seu antiquior sancti nostri biographus num. 11 diserte tradit, eique, qui post floruerunt Carthusiani alii, pro prodigiosa doctoris damnati anastasi testati, iamque in medium § XI adducti, etiam consentiunt. Fateor, sic habet: uerum quid tum? Sanctum equidem post factum prodigium in solitudinem, ab eremo Carthusiana diuersam, antequam hanc adiret, sese non abdidisse, nuspiam affirmat. Nec, etsi id affirmaret, consequens propterea fieret, ut, spectatis iis, que is scriptor memorie prodit, sanctus noster, antequam in solitudinem  secederet, biennium circiter a prodigiosa anastasi siuerit elabi. Etsi enim anonymus ille chronologus, seu antiquior noster biographus, definito anno 1084 Brunonis in Carthusie eremum secessum innectat, suo tamen scribendi modo non efficit, ut Parisiense prodigium anno 1082 necessario sit innectendum. Etenim id relaturus num. 1 ita memorat: »Anno Dominice Incarnationis 1082 uel circa illum, dum solemne studium floreret Parisiis, precipue in philosophia et theologia et iure canonico, sicut generaliter consueuit, tale prodigium  ibi dicitur accidisse.«

413. Prodigiosa ergo doctoris damnati anastasis,  spectatis iis, que antiquior noster biographus memorie prodit; non definito anno 1082, sed uel hoc ipso anno, uel uno aut altero proxime seu pregresso seu secuto, euenit, nec quidquam alibi occurrit, quod feralem illam historiam, si unquam accidit, determinato anno 1082 cogat innectere. Quid si ergo illa, si contigit, ipso anno 1083, ad finem fere iam prouecto, reipsa etiam, uti ex dictis fieri potest, contigisse statuatur, ita sane hanc inter et sancti in Carthusie eremum secessum, qui ex dicendis anno 1084 circa diem, S. Ioanni Baptiste sacrum, euenit, non biennium circiter, sed arctius longe temporis spatium intercesserit, quod sanctus rebus suis componendis parandisque, que ad consilii sui exsecutionem opportuna arbitrabatur, impendere  potuerit, quodque, si longius adhuc uideatur, quam ut a sancto rebus suis componendis necessariisque uite eremitice amplectande parandis impensum fuisse credatur, contrahi adhuc potest differendo etiam ad annum usque 1084 Parisiense prodigium, utpote quod nec necessario ante hunc annum ex iam dictis acciderit. Quoquo modo itaque res habeat, biennii circiter spatium annum inter, quo sanctus in Carthusie eremum abiit, prodigiique Parisiensis epocham intercessisse, ex iis que anonymus primorum quinque Carthusie priorum chronologus seu antiquior sancti nostri biographus memorie prodit, consequens non est. Atque id quidem, nec immerito ob iam dicta, statuimus, Carthusiano  nostro anonymo dantes tantisper, sanctum nostrum, cum mundo ualedicturus Remis excessit, recta in Carthusie eremum secessisse, seu ad S. Hugonem, Gratianopolitanum episcopum, a quo in hanc ex dicendis ductus fuit, sese contulisse.

414. uerum sanctus, antequam hoc faceret, solitudinem a Carthusie eremo diuersam adiisse, in eaque aliquandiu commoratus fuisse uidetur. Ita opinandi ansam seu fundamentum prebent uarii funebres sancti Tituli, uti etiam Mabillonius in ordinis sui Benedictini Annalibus, lib. LXuI, num. 66. Hic enim scriptor ibidem, de sancto nostro, qui Carthusiam adiens, magni nominis eremitam, si Blomenuenna ex Henrico Calcar recte notet, in uia consuluerit, sermonem faciens, hec sequentia prodit  memorie: »Quinam sit ille magni nominis eremita, quem Bruno adeundo Carthusiam consuluit, nemo hactenus, ne quidem diuinando, assecutus est. Coniiciebam aliquando fuisse Stephanum Tiernensem, qui tum Mureti apud Lemouicos non sine magni nominis fama eremiticam uitam cum suis agebat. At quibusdam monumentis adducor, ut credam, illum magni nominis eremitam non alium esse quam Robertum, abbatem Molismensem. Exstat in illius monasterii tabulario Rainardi de Barro, et Iohannis de Laniaco charta, qua »terram apud Siccam-Fontanam, labore hominum« partim »iam complanatam,« laudante ualentio comite Brenensi et Barrensi, cuius »hoc casamentum« erat, ecclesie Molismensi conferunt.

 415. »Cum uero ecclesia loci illius, quam edificauerant Petrus et Lambertus, discipuli magistri Brunonis, qui cum eo in territorio illo erant, et eremitice uixerant, a domno Roberto Lingonensi episcopo in honore beate semper uirginis Marie dedicaretur, atriumque benediceretur, predictus comes et idem Raynardus et Acelenus cum multis aliis presentes fuerunt.« Ex quibus intelligitur, Brunonem apud Siccam-Fontanam, qui locus est diecesis Lingonensis in archidiaconatu Barri super Albam, aliquandiu eremitice uixisse cum predictis Petro et Lamberto ipsius discipulis et de proximo consulere potuisse Rotbertum Molismensem abbatem, magni tum nominis, qui eremiticam passim uitam agebat. Nulla predicto instrumento apponitur  Chronica nota; sed ad marginem recentiori manu ascriptus est annum 1081, qui tempori secessus Brunonis apprime conuenire potest. Nec obstat, quod Rotbertus Lingonum presul et ipse Brunonis discipulus, qui Sicce-Fontane ecclesiam dedicauit, non ante annum 1085 hanc sedem inierit. Nam hec dedicatio aliquanto post recessum Brunonis facta est. Certe Brunoni Remis Gratianopolim adeunti obuium erat Molismense monasterium, adeoque Rotbertus eius abbas, quem nullus tum eremitarum aut monachorum, ad perfectionem illis in partibus contendentium, non rectorem ac ducem habere cupiebat.« Ita ille: e titulis autem funebribus, e quibus, sanctum recta in Carthusiam, cum mundo  ualedixit, non secessisse, existimo, primus S. Petri Trecorum est, locumque inter edendos 47 tenens sic habet:

Ut Titulus dicit, mundi tentamina uicit
   Bruno uir sapiens iussa Dei faciens.
Spreuit opes multas, sibi nec fuit ulla facultas;
   Sed quidquid potuit, fratribus exhibuit.
Fugit ab hac uita, monachus fit et hinc eremita.
   Dum sic abstinuit, regna poli meruit, etc.

416. Secundus, qui monialium Tituli S. Ioannis Baptiste est, locoque 68 recudetur, binos hosce una cum aliis nonnullis complectitur uersiculos:

uiuit adhuc Bruno, sibi traditur a Patre uita.
Clericus ipse fuit, fit monachus, hinc eremita.
Tertius, inter recudendos 139. quo Albertus, Ecclesie  Beuerlacensis canonicus, sancto parentauit, hexametro duntaxat pentametroque constat.

Det pietas Christi tibi, Bruno, quod meruisti.
Factus in hac uita monachus prius, hinc eremita.
Quartus, seu 143 inter recudendos, quem sancto Castrensis S. Petri ecclesia inscripsit, hisce potissimum uersiculis concipitur:

Gloria iustorum, solatia sola reorum
   Bruno fuit uiuens, parque dolor moriens.
Totius cleri decus, exemplar quoque ueri
   Mors dolor eripuit, dum Pater occubuit.
Effectus monachus prius, hinc eremitaque rectus,
   Gratia summa Dei propitietur ei.
Sanctus itaque, uti ex hisce iam recitatis funebribus titulis eius apparet, monachum prius induit  egitque, quam uitam eremiticam fuerit amplexus. Ita scilicet, quemadmodum Historie litterarie Francie scriptores tom. IX, pag. 237 obseruant, titulorum illorum auctores designare uoluerint tempus, quo sanctus, antequam in Carthusie eremum secederet, solitudinem inhabitauit, seu, quod eodem recidit, solitudinem a Carthusie eremo diuersam, antequam in hanc sese abderet, sanctum nostrum inhabitasse, uitamque in ea monachicam duxisse.

417. Ita fere quantum ad substantiam illi, addentes etiam locum, in quo sanctus, antequam in Carthusie eremum secederet, aliquandiu fuit uersatus, Sicce-Fontane solitudinem exstitisse. Et sanctum sane in hac, antequam Carthusiam adierit, aliquanto temporis spatio habitasse, mihi sat uerosimile, ne  dicam certum, faciunt, que Mabillonius, quem etiam in margine laudant, loco supra citato in medium adducit. uerum cum ex hisce ibidem, non monachicam, sed eremiticam duntaxat uitam duxisse sanctus intelligatur, qua ratione ueritati congruunt tituli diuersi funebres proxime recitati, quibus Brunonem primo monachum, ac deinde eremitam factum esse docemur? Difficilis sane implicatusque ualde hic nodus uidetur. uerum quid si sanctus a monachico habitu, quem mox, cum in Sicce-Fontane solitudinem sese abdidit, induerit primo quidem monachus, eremita uero post a uiuendi norma, quam et tunc deinde amplexus sit, factus fuisse in prefatis titulis funebribus dicatur?  Quid si etiam id fiat, quod in Molismensi abbatia, Sicce-Fontane solitudini uicina, reipsa monachum, monachico etiam habitu assumpto, egerit, ac deinde tum in Sicce-Fontane solitudine, tum in Carthusie Calabrieque eremis uite eremitice sese dederit? Sane ut postremum hoc uerosimillimum putem, faciunt tum dicti tituli funebres, tum uotum induendi monachum, a sancto ex dictis ante emissum; ut autem alterutrum astruatur, suadere etiam uidetur, quo sancto ab Ecclesie seu abbatie Molismensis seu Molerniensis monachis parentatum fuit, funebris titulus, inter recudendos 40. Hoc enim, familiarissimum sibi fuisse S. Brunonem, laudati monachi produnt. »Nostris inquiunt, uersiculis, qui habitamus Molernium addentes uobis, qui estis Turri,  innotescimus, quod pro Domino Brunone patrono uestro, nostro autem familiarissimo, missarum solemnia diebus triginta celebrauimus; etiam eius obitus anniuersarium diem in catalogo fratrum nostrorum conscripsimus.«

418. At uero, inquies, etsi primorum quinque Carthusie priorum chronologus seu antiquior sancti nostri biographus aliique recentiores non impediant, quo minus Parisiense prodigium, si unquam contigit, ultra annum 1082 queat differri, stantibus tamen iis, que scribunt, sanctus noster, cum seculo ualedixit, recta in Carthusiam secessisse uidetur, nec alibi, antequam eo sese conferret, aliquandiu esse commoratus. Etenim, ut ab antiquiori nostro biographo ducatur initium, mox hic, recensita quam  sanctus, uiso horribili spectaculo, habuerit, oratione, ita prosequitur: »His uel similibus uerbis atque sententiis seipsum et quosdam alios alloquens et exhortans deliberauerunt ipse et sex alii probi uiri secum abrenuntiare mundo et pompis eius, et ad perpetuam penitentiam peragendam eremi deserta competentia querere, et ibidem, relictis omnibus diuitiis et deliciis et honoribus huius mundi, accipere singuli cruces suas et nudum Christum sequi per arctam uiam que ducit ad uitam, et latam ac spatiosam deserere, que amatores et sectatores mundi perducit ad supplicia damnatorum. Et ideo, quia audierant famam sanctitatis sancti Hugonis episcopi Gratianopolitani, qui prius aliquo tempore  eiusdem magistri Brunonis in scholis creditur socius extitisse, sancto Spiritu inspirante, proposuerunt ad memoratum sanctum episcopum simul accedere et eiusdem auxilium et consilium requirere, ut in eius diecesi, quam audierant multis desertis montibus abundare, mererentur locum congruum obtinere, in quo suum sanctum et salubre propositum possent effectui mancipare. Septem igitur sancti uiri supra scripti predicta de causa ad predictum sanctum episcopum, duce sancto Spiritu, peruenerunt.« Cum igitur orationi, a S. Brunone post prodigium habite, mox huius sociorumque Hugonem accedendi consilium, proximeque seculum ad sanctum hunc episcopum accessum, nullius prorsus rei, que media intercesserit, mentione facta, subiungat,  sanctum sane, facto Parisiensi prodigio, recta ad Hugonem Gratianopolitanum episcopum se contulisse, nec alibi ante aliquandiu esse commoratum, non obscure indicat, uti quisque, quantum opinor, rem attente considerans, facile agnoscet.

419. Nec minus clare id ipsum indicat in contexta a se sancti nostri uita Blomenuenna. Oratione enim, qua Bruno, uiso doctoris damnati spectaculo, uocatos ad sese e discipulis suis familiaribusque nonnullos allocutus atque ad penitentiam agendam adhortatus primum fuerit, recensita, duos Stephanos, Burgensem unum, Diensem alterum, quos hisce accenset, ita primo loquentes inducit: »Non longe a ciuitate ualentie, cui nostrum adheret monasterium sancti Rufi prope fluenta Rodani in  confinio diecesis Diensis est ciuitas Grationopolis atque in ea beatus Hugo, eiusdem ciuitatis episcopus, quem frequenter uidimus et cognoscimus uirum utique sanctum, iustum et rectum ac timentem Deum, uirum in omni uirtute exercitatum atque perfectum. Is habet in diecesi sua montes altissimos, in quibus sunt deserta loca plurima, ab omni hominum transitu et consortio separata, ac per hoc ad penitentiam agendam accommodatissima. Iste etiam, exemplo et monitis ad penitentiam omnes inuitans, in aduentu nostro, si ipsum accesserimus, gaudebit et uoti compotes faciet. Est enim supra modum pius, benignus et misericors. Nos uero, qui uiam, qua ad eum itur, frequenter ambulauimus, ad ipsum uos ducere ualemus;« ac deinde qui Bruno  eiusque socii, probato mox omnium calculis, quod hisce uerbis includitur, utriusque Stephani consilio, ad Hugonem Gratianopolitanum episcopum, rebus suis compositis, consultoque in uia magni nominis eremita, sese contulerint, exponit, nulla plane, que illorum ad hunc accessui preiuerit, commorationis alio in loco mentione facta. Puteanus porro in edenda, quam concinnauit, sancti uita ad amussim fere  Blomenuenne consonat, ut proinde tam secundum hosce sancti nostri biographos, quam secundum alterum, num. preced. memoratum seu primorum quinque Carthusie priorum chronologum Bruno  eiusque socii, cum seculo nuncium remisere eremumque petiere, recta sese ad Hugonem Gratianopolitanum episcopum, a quo ex dicendis in Carthusie solitudinem haud multo post ducti fuere, sese contulerint.

420. uerum cum Puteanus et Blomenuenna seculo demum sexto decimo suam de sancto lucubrationem elaborarint, hisque antiquior primorum quinque Carthusie priorum chronologus non prius ex supra dictis, quam cum iam anni amplius centum a Brunonis essent obitu elapsi, floruerit, recentiores remotioresque ab huius in Carthusie eremum secessu omnes sunt, quam ut iis umquam, que de hoc narrant, fidem certam atque indubitatam facere possint, nedum quando cum antiquiori fidei integre  monumento pugnant; locum autem hoc postremum hic obtinet. Sanctum enim, antequam in Carthusie eremum sese abderet, in Sicce-Fontane solitudine uitam eremiticam aliquandiu duxisse, antiqua, quam uerbis supra recitatis Mabillonius laudat, monasterii Molismensis charta prodit, nec ullo ex capite uetus hoc sanctoque nostro equale monumentum supposititium spuriumue apparet. Ad hec opinioni, que sanctum, cum mundo ualedixit, in Carthusie eremum non recta secessisse, statuit, etiam Guigo, quintus Carthusie prior, in conscripta a se S. Hugonis Gratianopolitani episcopi uita suffragatur. Etenim, ubi Brunonis sociorumque eius  ad Hugonem accessum refert, ita de illis scribit:  »Querebant autem locum, eremitice uite congruum, necdumque repererant.« Quibus uerbis non obscure indicat, Brunonem eiusque socios, antequam ad Hugonem uenissent, operam iam dedisse ut locum eremitice uite aptum inuenirent; hinc autem fit, primo quidem, ut a uero alienum uideatur, Brunonem eiusque socios, cum post prodigium iam iam mundo ualedicturi essent, communi consilio, ut laudati mox biographi docent, statuisse, ad Hugonem, Gratianopolitanum episcopum, ut ab eo in diecesis Gratianopolitane montibus locum eremitice uite aptum impetrarent, sese conferre; deinde uero, ut uel hinc, sanctum nostrum, antequam ad Hugonem accederet, in Sicce-Fontane solitudine, quo, an locus hic uite eremitice aptus esset, exploraret, aliquandiu  fuisse commoratum, uerosimile euadat, ac proinde laudate a Mabillonio monasterii Molismensis charte, que id ex dictis factum prodit, pondus qualecunque accedat.

421. Accedunt tituli funebres supra laudati, qui, si sanctus noster, cum mundo ualedixit, recta in Carthusiam, ubi eremiticam uitam duxit, secesserit, ueritati haud satis apte intelligentur congruere. Omnibus itaque sedulo perpensis, dubitandum uix apparet quin sanctus, cum seculo nuntium remisit, non recta in Carthusiam, sed alio prius concesserit. Et locum quidem, quem tunc petiit, atque aliquandiu inhabitauit, Sicce-Fontane solitudinem fuisse, laudata supra a Mabillonio monasterii Molismensis  charta fidem facit. uerum quanto quidem temporis spatio Bruno in hac, antequam ad Carthusie eremum seu ad Hugonem Gratianopolitanum episcopum se conferret, fuit moratus? Nihil omnino, ut quid certi hac de re statuatur, occurrit. Cum ecclesie seu monasterii Molismensis, solitudini Sicce-Fontane adiacentis, monachi in titulo funebri, quo Brunoni parentarunt, familiarissimum suum ex iam dictis eum appellent, sanctum sane, quo eis adeo notus esse potuerit, temporis spatio satis longo in solitudine illa aut etiam in ipso, in quo ex dictis monachum egerit, Molismensi monasterio esse commoratum, sat uerosimile apparet. Quid si ergo per annum circiter aut adhuc diutius ibidem heserit, ac tum demum, cum locum uite eremitice, cui se  dederit, minus aptum experiretur, ad Hugonem Gratianopolitanum, ut ab eo aptiorem obtineret, sese contulerit? Id sane a uerisimilitudine minime abhorrere mihi uidetur. Iam uero, cum hec ita sint, sanctusque, ut supra docui, certe non ante annum 1081 in solitudinem, seculo relicto, abierit, nec serius ex dicendis, quam anno 1084 circa diem S. Ioannis Baptiste sacrum Carthusie eremum sit ingressus, consequens fit, ut uel anno 1081 uel altero e binis sequentibus in solitudinem, que ex dictis Sicce-Fontane indubie fuerit, sese, seculo relicto, primum abdiderit. Alia, ut tempus, quo id euenerit, propius determinem, inuenire haud quiui. Ad alia modo, que post secuta sunt, discutienda progrediamur.



§ XXu. Sancti ad Hugonem, Gratianopolitanum episcopum, accessus, quales eius fuerint socii, et an tunc sacerdotio initiatus exstiterit.


Cum sanctus noster, sexque eius socii, quibus ille, ut apparet, eremitice uite desiderium inspirarat, locum hactenus huic uite generi satis aptum, ut ut diligenter quesitum, haud inuenissent, ad Hugonem tandem Gratianopolitanum episcopum, ut ab eo, de cuius uirtutibus plane eximiis uiteque sanctitate inaudierant, locum quemdam proposito suo idoneum impetrarent, peruenerunt. Hec aliaque nonnulla fas est colligere ex Guigone, quinto Carthusie priore, in sancti illius antistitis uita, apud nos tom. I Aprilis edita num. 11 ita scribente: »In his  agebat, et, ecce, tribus necdum  in episcopatu, post monasterii reditum, completis annis, adest magister Bruno, uir religione scientiaque famosus, honestatis et grauitatis ac totius maturitatis quasi quoddam simulacrum. Habebat autem socios magistrum Landuinum, qui post eum Carthusie prior exstitit, duos Stephanos, Burgensem et Diensem  Hugonem etiam, quem cognominabant Capellanum, eo quod solus ex eis sacerdotis fungeretur officio; duos laicos, quos appellamus conuersos, Andream et Guarinum. Querebant autem locum eremitice uite congruum necdumque repererant. Hac ergo spe, simul et suaui sancte conuersationis  eius odore trahente, ad uirum sanctum uenerunt. Quos ille non solum gratanter, sed et reuerenter suscepit, tractauit et uoti compotes fecit. Ipso namque consulente, iuuante, comitante, Carthusie solitudinem intrauerunt atque extruxerunt. uiderat autem circa id tempus per somnium in eadem solitudin Deum, sue dignationi habitaculum construentem, stellas etiam septem, ducatum sibi prestantes itineris. Erant uero et hi septem.«

423. Scriptor anonymus, qui e primorum quinque Carthusie priorum chronologo supra sepissime laudato, aliisque breuem ordinis Carthusiensis historiam, a Marteneo tom. uI amplissime collectionis a col. 151 insertam, contexuit, narrationem quoque, qua, uti hic a Guigone fit, et sancti nostri  ad Hugonem, Gratianopolitanum episcopum, accessum et uisionem huic diuinitus oblatam refert, suppeditat; uerum a iam huc transcripta Guigonis narratione non nichil discrepat, licet interim et hanc e Guigone a quinque primorum Carthusie priorum chronologo esse depromptam, et hunc ipsis Guigonis uerbis usum fuisse, profiteatur. Lubet et eius uerba huc spectantia, quod nonulla annotanda offerant, huc transcribere. Ab iis, quibus sancti ad Hugonem accessum exponit, duco initium. Sic habent: »Adest magister Bruno, uir religiosus scientiaque famosus, honestatis, grauitatis ac totius maturitatis quasi quoddam simulacrum, habebat autem idem socios propositi sui, magistrum scilicet Landuinum, qui post eum exstitit prior Carthusie  et duos Stephanos, Burgensem et Diensem: ii ambo Beati Rufi canonici fuerunt; sed desiderio solitarie uite, eis abbate eorum fauente, sese ei coniunxerant; Hugonem quoque, quem cognominabant Capellanum, eo quod solus ex iis sacerdotio fungeretur, duos autem laicos, quos appellant conuersos, Andream scilicet et Guarinum. Querebant autem locum eremitice uite congruum et necdum repererant: uigilante autem predicto episcopo et de uisione septem stellarum  cogitante, adsunt prefati septem uiri, scilicet magister Bruno cum sex prefatis sociis suis. Cadentibus autem iis septem ante pedes sancti uiri, conferebat ipse sanctus uir in corde suo de septem stellis quas in uisione uiderat; qui eos benigne  leuauit ad pacis osculum, et inquisita et diligenter intellecta, qua de causa, uenissent, dixit eis: Scio locum uestrum, a Deo uobis paratum, et duxit eos non sine grandi labore ad locum, ubi steterunt stelle septem, et ait: Ecce locus uester.«

424. Ita anonymus laudate Historie ordinis Carthusiensis auctor, nonnichil sane et a Guigone et ab anonymo, qui Guigonis uerba proxime recitata in opusculum suum intulit, primorum quinque Carthusie priorum chronographo seu antiquiore Sancti nostri biographo dissonans, ut illius uerba proxime pariter hic recitata cum Guigonis uerbis conferenti patebit. Audi modo, qui, Hugoni Gratianopolitano episcopo, cum ad sanctum hunc antistitem sanctus  noster accessit, uisionem, de qua ex dictis etiam Guigo, diuinitus oblatam referat. Hanc, quam Guigo, huncque secutus dictus anonymus, paucis duntaxat hisce uerbis memorant, »uiderat autem prefatus episcopus  circa idem tempus  per somnium in eadem  solitudine Dominum sue dignationi habitaculum construentem, stellas etiam septem ducatum sibi prestantes itineris,« prolixius ille, additis etiam nonnullis, que a Guigone absunt, adiunctis, hunc in modum proxime ante uerba supra recitata exponit, »Septem igitur uiri infra descripti  prefata de causa  ad  predictum sanctum episcopum , duce Spiritu sancto, peruenerunt. Cumque intrarent prefatam ciuitatem  contigit, ut prefatus sanctus episcopus in camera sua obdormiret: uiditque in somnis sanctam uisionem: et ecce, septem stelle cadebant ante pedes eius, et postea ascendebant per diuersos montes et multa deserta usque ad quemdam locum horridum ualde, et a populis remotum, Carthusia nuncupatum, steteruntque ibi.« Hactenus laudate ordinis Carthusiensis Historie auctor; qui, cum preterea, narrationem, num. preced. hunc transcriptam, daturus, ipsis sese id primorum quinque Carthusie priorum Chronici uerbis facturum insinuet, pre manibus habuisse uidetur opusculi huius exemplar,  iis adiunctis auctum, que, qui illa eidem adiecit, scriptor recentior uerosimilia arbitratus est, nec tamen, quantum opinor, in auctore monumentoue uetustiori inuenit.

425. Ita uel idcirco quantum ad hoc postremum autumo, quod tum primum, cum iam Bruno eiusque sex socii urbem Gratianopolitanam ingrederentur, uisionem S. Hugoni, Gratianopolitano episcopo, oblatam fuisse scribat, idque cum narratione Guigonis non satis conueniat. Illud enim hic S. Hugonis biographus, non per, sed, »circa idem tempus,« quo Bruno eiusque socii Gratianopolim uenerunt, factum prodit, ut proinde, spectata Guigonis auctoritate, oblata S. Hugoni uisio aliquanto temporis spatio sancti in urbem Gratianopolitanam ingressum  precesserit. Recentiores sancti nostri biographi, Puteanus uidelicet, Blomenuenna et Surius, qui uariis adiunctis, nec a Guigone, nec ab antiquiore nostro biographo expressis, sancti nostri ad S. Hugonem Gratianopolitanum accessum, oblatamque huic uisionem exornant, de tempore, quo hec acciderit, uerosimilius atque ad Guigonis narrationem accommodatius loquuntur. Ac Puteanus quidem uisionem nocte, que Brunonis sociorumque eius in urbem Gratianopolitanam aduentum precessit, Hugoni oblatam refert, Blomenuenna uero et ex hoc Surius tunc, cum Sanctus noster sexque eius socii Gratianopolim pergerent. Omnia Blomenuenne uerba, uisionem illam sanctique nostri ad S. Hugonem accessum spectantia, ob ea, que num. 23 dixi,  huc transcribo. Primo itaque, sanctum nostrum, Gratianopolim pergentem, magni nominis eremita in uia consulto, iter prosecutum fuisse, narrat, ac deinde, que ad institutum presens pertinent, subiungit.

426. Sunt autem hec: »uiderat eodem tempore sanctus Hugo episcopus in somnis Deum in solitudine Carthusie sue dignationi habitaculum construentem; septem quoque stellas aureas in modum corone dispositas atque a terra paululum eleuatas, a ceteris in firmamento fixis situ, motu, colore et splendore differentes, itineris sibi ducatum prestantes. Cogitante autem eo de uisione, affuerunt uiri supra dicti  pre foribus palatii episcopalis. Huius rei meminit uir uenerabilis Guigo in uita eiusdem sancti Hugonis in hec uerba: »Adest, inquiens, magister Bruno, uir religiosus scientiaque famosus, honestatis et grauitatis ac totius maturitatis quasi quoddam simulacrum. Habebat autem socios supra nominatos.« Querebant uero locum eremitice uite congruum, necdumque repererant. Cum ergo nunciatum episcopo fuisset, uiros prefatos ipsius postulantes colloquium pre foribus prestolari, confestim eos introduci iubet. Quibus ingressis et ad pedes eius humiliter prostratis optatam largitus est benedictionem. Cum uero eleuati ab ipso secum pariter consedissent, causam aduentus ipsorum diligenter sciscitatus est. Brunone autem prosequente  ea, que Parisius in clamoribus predicti doctoris acta fuerant, nec non confederationem mutuam in proposito solitarie uite, auxilium etiam ad inueniendum locum aptum penitentie rogitante, episcopus pre nouitate rei primum obstupuit, ad ipsorum tamen conuersionem, animi stabilitatem, ardui propositi, pluribus profuturi sibique ostense uisioni accommodi utilitatem oculos deflectens, amplexans uiros cum ingenti gaudio non solum gratanter, uerum etiam reuerenter suscepit, et benigne tractauit. Facto quoque in se Spiritu Domini, intellexit uisionem eisque per ordinem cuncta, que uiderat, enarrauit, et locum, quem querebant, iam sibi diuinitus reuelatum asseruit.

427. »Septem quippe uiros, terrena despicientes,  deserta querentes et per desiderium eternorum, uelut astra micantes, septem stellarum numero designari non hesitauit.« Hactenus Blomenuenna, S. Hugoni, Gratianopolitano episcopo, uisionem non tunc primum, cum iam Bruno eiusque socii urbem Gratianopolitanam ingrederentur, sed aliquando citius, cum scilicet in itinere uersus hanc adhuc uersarentur, fuisse oblatam, memorie prodens, ut iam monui. Et uero uisionem illam uel tunc uel certe, ut Puteanus ex iam dictis tradit, nocte illa, que sancti eiusque sociorum in premememoratam urbem aduentum proxime pregressa est, non autem tunc primum, cum Gratianopolim illi iam ingrederentur, euenisse uerosimillimum est, tum quod ex dictis cum Guigonis narratione id  magis congruat, tum quod uisio illa, utpote per somnium Hugoni oblata, nocte uerosimillime acciderit, sanctusque ac eius socii, non noctis, sed diei tempore, Gratianopolim uerosimillime sint ingressi. Alia modo, que Blomenuenna aliique de uisione Hugoni ablata memorant, etiam discutiamus. Secundum hunc scriptorem Hugo episcopus, cum iam Bruno eiusque socii Gratianopolim aduenissent, preque foribus palatii episcopalis starent, de uisione sibi diuinitus oblata cogitauit. Idem etiam memorie prodit breuissima ordinis Carthusiensis Historia, a Marteneo tom. uI amplissime collectionis ex dictis incerta, uti etiam in sancti nostri uita num. 29 Puteanus. Et uero, si uel tunc primum,  cum Bruno eiusque socii Gratianopolim ingrederentur, uel nocte, huic eorum ingressui proxime preuia, uisio illa acciderit, Hugonem sane de ea tunc, cum illi ad ostium, alloquium eius petentes, iam adstarent, cogitasse, uero neutiquam apparet absimile.

428. Licet enim, Hugonem episcopum, dum Bruno eiusque sex socii ei iam presentes astarent, de uisione sibi oblata cogitasse, Guigo uerbis supra recitatis duntaxat insinuet, nichil tamen impedit quo minus et tunc et paulo ante, cum scilicet in episcopi conspectum Bruno eiusque socii nondum fuissent adducti, de eadem uisione Hugo cogitarit. Attamen cum hec ex dictis uerosimillime non tunc primum, cum Bruno eiusque socii Gratianopolim  ingrederentur, Hugoni fuerit oblata, dubiumque itidem ex dictis sit, noctene illa, que sancti in urbem Gratianopolitanam ingressum proxime precessit, an aliquanto citius id euenerit, nec, si postremum hoc locum habuit, ulla ratio suppetat, que Hugonem Gratianopolitanum episcopum, sancto eius alloquium ad palatii ostium adhuc prestolante, de uisione meditatum fuisse suadeat, feceritne id tunc uere sanctus ille antistes, pro certo asseuerari non potest, cum id nec in Guigonis, nec in alterius cuiuscunque scriptoris antiqui auctoritate fundamentum habeat. Hinc etiam, an stelle septem, que Hugoni in memorata uisione apparuerunt, tales exstiterint, quales eas extitisse, Blomenuenna, cui hac in re Puteanus in sancti uita num. 29 etiam consonat,  uerbis proxime huc transcriptis tradit, mihi admodum dubium apparet, uti etiam an eo modo, quem uel bini hi S. Brunonis biographi, uel breuissima plus semel iam laudata ordinis Carthusiensis Historia assignat, sese Hugoni spectandas exhibuerint, itemque an una ex hisce, qua S. Bruno designatus fuerit, ceteris lucidior exstiterit; quod etiam non quidem apud Blomenuennam aut Puteanum, sed apud Zacariam benedictum in sancti nostri uita, stylo ligato sub seculi sexti decimi initium ex supra dictis conscripta, aliosque nonnullos recentiores, quos hic nominare nichil attinet, memorie proditum inuenio.

429. uersus omnes, quibus tum id, tum integram stellarum septem uisionem, Hugoni oblatam, metricus  ille sancti biographus canit, lubet huc, quod id futurum sperem lectori non ingratum, transcribere. Sic habent:

Iamque propinquabat Bruno, stipante caterra,
Gratianopoli; a priscis fuit olim dicta Misora.
Ac deinde, nonnullis interpositis:

Mox igitur septem stellas ex ethere summo
Demisere poli; quibus una nitentior ibat
Ante alias, nec non Phebi nascentis ab ortu
Ferre uidebatur gressum ad sublimia tecta
Presulis Hugonis, rigidumque ascendere montem,
Qui uicinus erat, celsoque incumbere saxo.
Talia, quum dulci decumberet ille sopore,
Suspicit; e somno postquam expergiscitur, omne
 Mente agitat factum, pensat secum atque repensat.
Quid, bone, uult, Deus, hoc, inquit, mirabile signum?
Quid, rogo, portendunt hec septem sidera mundo?
Altius hec igitur dum cogitat, imminet urbi
Sex sociis doctor comitatus et introit edem
Pontificis, quem se secreto affamine dixit
uisere uelle. Intra penetralia adducitur aule,
Et comites pariter. Flectens genua, oscula figit
Sacratis manibus Bruno, sicque incipit ore, etc.

430. Nec tantum uisionis, Hugoni Gratianopolitano episcopo oblate, adiuncta proxime hic iam memorata, que a Puteano, Blomenuenna, Zacaria benedicto aliisque recentioribus absque antiquo uade referuntur, ancipitis admodum ac dubie sunt  fidei, uerum etiam, quod Blomenuenna  de relata a Brunone Hugoni episcopo luctuosa damnati doctoris Parisiensis historia affirmat. Preterquam enim, quod huic unquam fuisse locum, certum ex iam supra dictis non sit, feralis prodigii apud Hugonem meminisse sanctum nostrum, a nullo prorsus alio scriptore, qui fidem utcunque rei facere natus sit, litteris commendatum inuenio. Ut ut id sit e modo interim, quo tum Blomenuenna, tum alii iam laudati scriptores dictam stellarum septem uisionem huiusque adiuncta referunt, ueritati liquet esse apprime consonum, quod § 22 docui, in rebus scilicet seu factis historicis rei substantiam ab eiusdem adiunctis esse distinguendam, fierique nonnunquam,  ut que adiunctis uel nullis fere uestita uel omnibus prorsus destituta apud scriptores antiquos inuenerunt recentiores, ea ipsi adiunctis, que uerosimilia rebantur, pro arbitro ornarent. Guigo in uita S. Hugonis Gratianopolitani episcopi  uisionem duntaxat refert, qua Hugo in somnis uiderit Deum, in Carthusie solitudine dignationi seu maiestati sue habitaculum construentem, stellasque preterea septem, que itineris, ad id ducentis, Hugoni sese duces offerrent; scriptores autem proxime citati et modum et tempus uisionis aliaque adiuncta rei huius substantie adiecerunt, que tamen omnia et singula, contra ac illi existimasse uidentur, uerisimilia non sunt, uti palam est ex iam dictis. At uero, inuenio etiam,  qui uisionem illam alteri, quam Hugoni Gratianopolitano episcopo oblatam fuisse scripserit. Gaufredus is est uosiensis prior.

431. Res hec, ut fidem supra datam liberem, modo examinanda. Hic itaque scriptor in Chronico suo apud Labbeum tom. II, bibliothece noue librorum mss. pag. 289 ita memorat: »Ordo Carthusiensium sanctissimus incepit hoc tempore scilicet anno 1086  per Brunonem uirum sanctum, natione Alemannum de Colonia Agrippina, magistrum in theologia, cum sex aliis uenerabilibus uiris in diecesi Gratianopolitanensi. Hic ordo, teste B. Bernardo, inter omnes ecclesiasticos ordines primatum tenet, non ratione temporis, sed uigore sanctitatis; unde ipse uocat  eum speciosissimam columnam Ecclesie. uictor papa, dum esset monachus Cassinensis, per somnium uidit Deum sue dignationi in solitudine Carthusie habitaculum construentem, et dicitur, quod spiritu prophetie pollebat.« Gaufredus seculo duodecimo, ac proinde annis nondum centum, imo forte ne quinquaginta quidem ab obitu S. Brunonis elapsis, floruit; unde uideri potest, que de Brunone institutoque per eum ordine in litteras misit, sat probe explorata habuisse: uerum, quidquid de Gaufredi etate auctoritateque sit, hac equidem in re Guigone, quinto Carthusie prior sanctique Hugonis biographo standum est. Preterquam enim quod Hugoni Gratianopolitano episcopo fuerit equalis  familiarisque, quecunque in huius uita, summi pontificis iussu a se contexta, memorie prodit, uel ipsemet oculis suis aspexit, uel e testibus oculatis aut ex ipso etiam S. Hugone didicit, ut uerosimillime, et quod de uisione prememorata Hugoni oblata scribit, ex hoc ipso etiam audierit. Ast, inquies, etsi id ita sit, nondum tamen est consequens, ut Gaufredus uictori III pape, antea Cassinensi monacho nomine Desiderio, uisionem qua hic Deum, in solitudine Carthusie habitaculum sibi construentem uiderit, perpetuam ascribat. Deus enim et uictori et Hugoni, quid in Carthusie solitudine facturus esset, uisionibus duabus diuersis reuelare potuit.

432. Fateor, sic habet: uerum de una eademque uisione, de qua Guigoni sermo est, sermonem etiam  esse Gaufredo, uel ex eo liquet, quod sequentia uerba, »uidit Deum, sue dignationi in solitudine Carthusiana habitaculum construentem,« quibus hic illam exponit, ad apicem fere etiam occurrant in narratione Guigonis, num. 422 data. Imo uero consequi hinc uidetur, Gaufredum uerba illa ex uita S. Hugonis, per Guigonem scripta, aut certe e scripto alio, in quod eadem ex hac fuissent illata, mutuatum esse, uisionemque, per illa sancto isti antistiti attributam, casu nescio quo, uictori pape perperam ascripsisse. Accedit, a Gaufredo, dum hoc facit, noua et inaudita reuelari, ut Carthusianus anonymus Annalium ordinis sui libri quarti hactenus non uulgati auctor uerbis num. 303 huc transcriptis recte obseruat; neque enim scriptorum etiam  illorum, qui uictoris pape meminerunt, ullus est, qui, qua de hic agimus, uisionem ei fuisse oblatam, memorie prodat. Ad hec quorsum, queso, uisionem huiusmodi uictori adhuc Cassinensi monacho Dominus obtulisset, Hugoni autem illam Deus obtulit, tum ut quis Brunoni eiusque sociis Gratianopolim uenturis assignandus esset eremitice uite ducende locus, Hugoni aperiret, tum ut hunc, quo Brunoni eiusque sociis fauorem opemque impenderet, excitaret. Fas est id colligere e uerbis, que Guigo, quam narrat, uisioni premittit ac deinde etiam subiungit.

433. Etenim uerbis num. 422 huc transcriptis, quibus uisionem Hugoni diuinitus oblatam refert, mox subiungit: »Erant uero et hi septem. Quapropter  non istorum tantum, sed et qui successerunt eis, consilia libenter amplexus est, et usque ad mortem Carthusie habitatores consiliis fouit semper et beneficiis.« Quibus uerbis non obscure indicat, per stellas septem, que S. Hugoni in uisione apparuerant, designatos fuisse S. Brunonem ac sex eius socios, hincque factum, ut sanctus ille Gratianopolitanus presul, qui id sibi, agente intus Deo, persuasum habebat, toto uite sue tempore non solum in S. Brunonem eiusque socios, uerum etiam in eorumdem sequaces beneficus exstiterit. Nec alia etiam ex causa factum esse, ut Hugo Brunoni eiusque sociis Caribusiam inhabitandam assignarit, comitem sese hanc adeuntibus iunxerit, necessariaque  edificia exstruentibus auxilium opemque attulerit, Guigo pariter sat clare innuit, ut uerba eius num. 422 huc transcripta consideranti patescet. Iam uero cum id ita sit, fuit sane, cur narratam a Guigone uisionem diuina benignitas Hugoni offerret. Ast quorsum, iterum peto, simili fauore uictorem papam, Cassinensem adhuc monachum, affecisset? Id sane  nullius plane utilitatis futurum fuisse uidetur, ac proinde uel hinc, factum non esse, apparet. Posse quidem modo hic de S. Hugonis erga S. Brunonem eiusque socios beneuolentia, de hisce per illum in Carthusiam inductis aliisque nonnullis huc spectantibus tractari; uerum id § seq. commodius  prestabitur, cum hic nonnulla adhuc, que ad sanctum eiusque socios pertinent, dilucidaro. »Habebat autem« « socios magistrum Landuinum, qui post eum Carthusie prior exstitit, duos Stephanos, Burgensem et Diensem  Hugonem etiam, quem cognominabant Capellanum, eo quod solus ex eis sacerdotis fungeretur officio; duos laicos, quos appellamus conuersos, Andream et Guarinum.«

434. Sex itaque sanctus, cum ad S. Hugonem Gratianopolitanum antistitem accessit, socios tantum sibi habebat adiunctos, uerum cum hi omnes  una cum sancto, quemadmodum Guigo per uerba num. 422 recitata fidem facit locum eremitice uite aptum quesierint, talemque, cum ad Hugonem uenirent, nondum inuenissent, aliquanto temporis spatio omnes una cum sancto nostro in solitudine Sicce-Fontane uitam eremiticam, antequam Gratianopolim ad Hugonem sese conferrent, duxisse uidentur. Iam uero cum in monasterii Molismensis charta, supra e Mabillonio laudata partimque recitata, Petrus et Lambertus, qui sex sociis, una cum Brunone Gratianopolim profectis, a Guigone non accensentur, Brunonis in solitudine Sicce-Fontane discipuli fuisse tradantur, sanctus plures, quam sex socios, cum mundo ualedicturus Remis excessit, aut saltem, cum in solitudine Sicce-Fontane iam uersaretur,  uerosimiliter sibi habuerit adiunctos, sex uidelicet supra a Guigone enumeratos, Petrum ac Lambertum, in laudata e Mabillonio charta memoratos, et nonnullos forte adhuc alios, qui una cum duobus hisce in solitudine Sicce-Fontane uersati sint, quando inde cum enumeratis a Guigone sociis sanctus noster, locum proposito suo exsequendo aptiorem quesiturus, Gratianopolim ad Hugonem Gratianopolitanum episcopum se contulit. uerum an hi omnes e clero Remensi exstitere? Fuisse quosdam, qui cum sancto in solitudinem sese recepere, e clero Remensi, Historie litterarie Francie scriptores tom. IX, pag. 236, non obscure docent. Ast an uere e clero illo Petrus et Lambertus, qui ex dictis  sancto cum Remis in eremum abiit, aut certe cum in solitudine Sicce-Fontane iam uersaretur, adhesere, exstiterint, compertum haud habeo; quod uero ad sancti socios, a Guigone recensitos, pertinet, fueritne horum ullus ex eodem clero, ualde est dubium. Ita apparet ex iis, que de singulis eo ordine, quo a Guigone supra recensentur, iam nunc adducam in medium.

435. Landuinus apud Labbeum tom. I, bibliothece noue librorum mss. pag. 639 in antiquissimo, cuius num. 4 et seqq. data notitia, primorum quatuor Carthusie priorum Chronico insigne sibi contextum habet elogium. His uerbis concipitur: »Landuinus, natione Tuscus ex urbe Luca, litteris et ipse diuinis et humanis eruditus, annis decem  Carthusie prefuit. Qui cum ad magistrum Brunonem pergeret, incidit in manus Guitberti schismatici, quod multum horrebat. Aduersus cuius minas et promissiones, dolos et uiolentias, diuina iuuante gratia, modis omnibus perseuerauit inflexus. Quem in suo defunctum errore lacrymabiliter planxit, adeo ut a circumstantibus argueretur, quod eum fleret, a cuius peruersitate Ecclesiam suam Christi bonitas liberasset. Post eius obitus septimum diem etiam ipse defunctus est, positusque in monasterio S. Andree ad pedem montis Siraptis, cui uicinum est castrum, ubi captus in custodia tenebatur.« Tale est in uetustissimo illo fideique dignissimo monumento Landuini elogium in quo sane ne uel uerbum occurrit, e quo fuisse illum cleri Remensis,  utcunque colligas. Imo uero, cum natione Tuscus fuisse elogii illius, huc iam transcripti, initio dicatur, alterius potius cleri, quam Remensis fuisse uidetur. Landuino proxime Guigo subiungit ambos Stephanos, Burgensem unum, Diensem alterum, qui cum fuerint, teste eodem Guigone, S. Rufi canonici, regulares scilicet, cleri Remensis clerici indubie non fuerunt. Audi interim, qui de ambobus illis canonicis, ut que ad eosdem spectant, magis elucidentur, Carthusianus anonymus Annalium ordinis sui libri quarti hactenus non uulgati auctor supra sepissime laudatus loquatur.

436. »A Guigone,« inquit, »dicuntur simpliciter  canonici sancti Rufi et desiderio uite solitarie, abbate fauente, sese sancto  Brunoni coniunxisse.« Sed utrum fuerint ex ipso Sancti Rufi monasterio totius ordinis capite, aut ex aliquo eiusdem ordinis, non habet. Surius post anonymum auctorem uite sancti Brunonis, operibus illius  prefixe, scribit, eos fuisse alumnos monasterii Sancti Rufi, quod quidem non est inuerisimile, at errat cum suo anonymo, dicens monasterium illud secus ualentiam tunc fuisse constitutum. Sic enim prefatos Stephanos cum sancto Brunone inducit colloquentes: »Non longe a ualentia, cui nostrum Sancti Rufi adiacet monasterium, prope fluenta Rhodani in confinibus diecesis Diensis, unde alter nostrum originem duxit,  est ciuitas Gratianopolis,« etc. uerum constat, abbatiam Sancti Rufi, canonicorum regularium caput, primitus fuisse constructam Auenione extra urbem. »Ast fremente,« inquit Chopinus, lib. II Monast. titul. I, num. 1, Albiorum  »bello sacro, coacti sunt religiosi homines alio sedes laresque transferre ualentiam uersus Delphinatum, ubi cenobium maius beati Rufi nomine erigitur.« Hancque translationem factam fuisse tantum anno 1210 scribunt Sammarthani, alii altius eam referunt; sed nichil ad nos. Ergo corrigendarunt que apud Surium et alios lectitantur de eodem monasterio iuxta ualentiam constituto, quod adhuc stabat iuxta Auenionem tempore instituti ordinis Carthusiensis. Apud Sammarthanos loco citato  exstant littere Urbani pape II, date anno 1096, quibus summus pontifex confirmat abbatie Sancti Rufi extra muros Auenionenses ecclesias Sancte Marie infra urbem Lugdunensem et Sancti Petri secus Diam.

437. »Posset quidem fieri, ambos nostros Stephanos canonicos fuisse prefate ecclesie Sancti Petri Diensis, sed non constat, an illis temporibus huiusmodi ecclesie siue prioratus, quas et cellas uocabant, nouitios admitterent ad profitendum, aut canonicos iam professos ex archimonasterio Auenionensi reciperent, ut coniicere erit ex subiecto exemplo. Inter titulos infra annum obitus sancti Brunonis conscriptos legitur Titulus fratrum sancti Rufi in Costa Sancti Andree, in finibus Allobrogum  iuxta uiennam metropolim, in quo Titulo  sic loquuntur canonici eiusdem ecclesie: »Nos fratres ex canonicis Sancti Rufi commorantes in quadam cellula Sancti Andree, que uulgo Costa uocatur, pro piissimi anima Brunonis per septem dies continuatos matutinas et missas celebrabimus. Et sicuti uni ex nobis pro anime eius solatio prebendam dabimus. Et in catalogo fratrum nostrorum nomen eius scriptum habebimus.« Cum se dicant »Fratres ex canonicis Sancti Rufi commorantes in quadam cellula Sancti Andree,« etc., aperte innuunt, se fuisse alumnos principalis abbatie Sancti Rufi. Ex qua etiam nostros Stephanos fuisse uerisimilius est, et recte colligendum uidetur ex uerbis Guigonis nostri, quibus  dicit, eos, »Fauente abbate,« qui non potest esse alius, quam abbas Sancti Rufi Auenionensis, »sese sancto Brunoni coniunxisse.« Preterea cum prefati canonici, cellule Sancti Andree tunc incole, tantum beneficium contulerint sancto Brunoni, nomenque eius catalogo fratrum suorum ascripserint, non leuis est coniectura, eos id beato uiro concessisse, rogantibus duobus Stephanis, suis quondam in primario Sancti Rufi monasterio commilitonibus, tunc uero Carthusiensibus monachis.« Hactenus Carthusianus noster annalista anonymus, duo hic potissimum euincere contendens, uidelicet primarium canonicorum regularium S. Rufi monasterium Brunonis etate prope Auenionem situm  fuisse, huiusque alumnos exstitisse duos Stephanos, Burgensem et Diensem, Sancti nostri socios.

438. Ac primum quidem contra Surium, huncque pregressos Puteanum et Blomenuennam, qui monasterium illud ualentie tunc fuisse adiectum, afficta a sese alteri e Stephanis oratione indicant, indubitatum efficit; quod uero ad secundum pertinet, uerosimile saltem id reddit. uerum cuiuscunque demum monasterii alumni exstiterint duo Stephani, canonici equidem regulares fuerunt, ac proin, quod huc potissimum spectat, indubie non e clero Remensi, ut supra iam monui. Superest ut de Hugone, qui, e sociis S. Brunonem ad Hugonem Gratianopolitanum episcopum comitatis, ultimo loco nominatur, qualemcunque notitiam nunc demus. Eum  Morotius in Theatro chronologico sacri ordinis Carthusiensis inter Maioris Carthusie priores loco sexto collocat, sequentique ornat elogio: »Hugo sex Brunonis, a mundo recedentis, symmystarum quartus et capellani titulo a reliquis distinctus, quod, iis sacerdotio minime initiatis, a sacris foret, Carthusiam, primo sue conuersionis tempore inchoatam, effeta iam etate biennio rexit. Eo exacto, successorem enixe deprecatum letabundus cum excepisset, septennium superuixit, quo toto sese ad eternitatem composuit.« Guigo, quintus Carthusie prior, anno 1137 diem extremum clausit; quare, si uera hic memoret Morotius, ad annum usque 1145 uitam Hugo protraxerit, ut uerba scriptoris huius iam nunc recitata consideranti patebit. Ut ut res hec  habeat, nichil equidem uerbis recitatis suppeditat Morotius, unde Hugonem fuisse e clero Remensi, utcunque conficias, ac proin id, utpote quod nec aliunde possit probari, admodum est dubium, etsi interim nichil etiam occurrat, unde Hugonem ex altero potius quam e Remensi clero fuisse merito arguas. Dubium itaque, uti ex omnibus in medium modo adductis  manifestum efficitur, est admodum, an ullus e sociis quos Sanctus, seculo nuntium remittens Remisque excedens, sibi habuit adiunctos, cleri Remensis exstiterit.

439. Nec aliquot ex hisce clericos Remenses fuisse, asseruissent laudati Historie litterarie Francie  scriptores, si considerassent Sanctum bis alio migraturum urbe Remensi excessisse; primo quidem, quo Manassem archiepiscopum uitaret, anno secundum iam dicta uel 1076 uel sequenti; secundo autem, ut in eremum, postquam pristino statui aut forte etiam meliori, Manasse expulso, Remis restitutus fuisset, anno 1081 aut altero, ut supra iam docui, e binis sequentibus; ac certe quidem priori uice, at non item posteriori, Sanctum ex ante dictis ac maxime e Guiberti abbatis Nouigentini testimonio clericos aliquot Remenses socios sibi habuisse adiunctos. Porro Guigonis uerba, num. 422 huc transcripta, ulteriori adhuc commenatione indigent. Cum enim iis dicatur Hugo, e sociis  S. Brunonis unus, capellanus appellatus fuisse, »eo quod solus ex eis sacerdotis fungeretur officio;« queri hic iam potest, primo quidem an Sanctus reliquique eius tres clerici socii, ambo scilicet Stephani et Landuinus sacerdotio unquam fuerint initiati, secundo autem an Sanctus, iam tum cum ad Hugonem Gratianopolitanum episcopum accessit, ad dignitatem illam non fuerit euectus. Et Landuinum quidem alterumque e duobus Stephanis, Burgensem nempe, etsi tunc, cum Gratianopolim cum Brunone uenerunt, sacerdotes nondum fuerint, postea tamen ad dignitatem hanc fuisse promotos, Carthusianus noster annalista anonymus sat apte probare uidetur. uerba eius proinde eo facientia huc transcribo:

 440. »Postea, inquit, ad sacerdotii dignitatem« fuisse euectos Landuinum et Stephanum Burgensem, »extra omne dubium esse debet,« quia nempe, ut subdit, »alioquin non potuissent regimen animarum habere in ordine, sicut habuerunt Landuinus in Maiori Carthusia, cui prefuit post sanctum Brunonem; Stephanus uero Burgensis in domo Maioreui, cuius protoprior a Guigone institutus fuit. Nec opponi possunt exempla quorumdam abbatum, qui monasteria gubernarunt, etiamsi nunquam fuissent sacerdotes. Eo enim tempore, quo Carthusiensis ordo cepit, sancitum erat, ut nullus fieret abbas, nisi etiam fieret sacerdos iuxta decretum in synodo Romana sub Eugenio II, quod expresse habet, ut abbates sacerdotalem quoque honorem sint adepti;  et renouatum fuit sub Hugone et Roberto Francorum regibus, ut uidere est inter canones Abbonis abbatis Floriacensis capite nono decimo: »Abbates qui presbyteri non sunt, presbyteri fiant aut prelationes amittant,« prout decreuerat concilium Pictauiense, anno 1078 celebratum ab Hugone Diensi legato apostolico; quod postea insertum fuit decretalibus. Iuxta hec decreta sanctus Bruno sequaces suos erudiens precepit ne ullus in priorem eligeretur, nisi posset ad sacerdotium promoueri. Unde Guigo consuetudines ordinis, sicut eas sanctus Bruno diu ante eum uiua uoce et exemplo instituerat, describens declarat, quod mortuo priore, conuentuales »maiorum meliorumque consilio ex seipsis unum eligant, aut sacerdotem aut ad sacerdotium promouendum,  qui in festis solemnioribus, et cum frater aliquis professionem facturus est, missam cantat maiorem.«

441. Hec ille, e quibus sane, Landuinum et Stephanum Burgensem sacerdotio fuisse aliquando initiatos, indubitatum apparet. Quod modo ad Stephanum Diensem et ipsummet S. Brunonem pertinet, fueritne Stephanus ille unquam sacerdos, admodum est dubium, nec quidquam, quo id tolli queat, occurrit; Brunonem autem, si non tunc cum ad Hugonem Gratianopolitanum episcopum accessit, postea equidem sacerdotem fuisse, suadet mihi uel solus collatus ab eo, seruatis omnibus Ecclesie ceremoniis, comitis Rogerii filio Baptismus,  ut postea uidebimus. Ad hec, sacerdotem sese fuisse, ipsemet Sanctus noster suo in Epistole I ad Corinthios cap. 10, Commentario utcunque indicare uidetur. Ibi enim sic scribit: »Fugiendum uobis est a cultura idolorum, quia calix, id est sanguis Christi, calix, dico, benedictionis, per quem benedictiones gratiarum accipimus, quia per sanguinem Christi, si digne sumimus, et a prioribus peccatis liberamur, et contra uenientia confortamur: cui calici nos benedicimus, laudantes eum, quod nunquam huiusmodi calix fuerit, qui et a peccatis liberaret, et ne ultra peccaremus, confortaret. uel calix benedictionis, id est, quem ipse Deus benedicit et consecrat; et cui nos benedicimus per officium nostrum; Deus enim hoc efficit per sacerdotem ministrum.«  Per hec uerba Bruno eo modo hic loquitur quo, si sacerdos non exstitisset, locuturus fuisse non uidetur ac proin sacerdotem se, uti apparet, utcunque indicat.

442. uerum an iam tum cum ad Hugonem Gratianopolitanum episcopum accessit, ad dignitatem illam erat euectus? »Adest,« inquit loco supra cit. de S. Brunone ad Hugonem Gratianopolim accedente Guigo, »magister Bruno . . . . . Habebat autem socios magistrum Landuinum . . . . Duos Stephanos, Burgensem et Diensem . . . . Hugonem etiam, quem cognominabant Capellanum, eo quod solus ex eis sacerdotis fungeretur officio.« Quibus e uerbis, utpote quibus eo ipso loco, quo tam de Brunone, quam de eius sociis sermo sit, solus Hugo sacerdotis officio  functus fuisse asseritus, concludendum apparet Sanctum nostrum, cum ad Hugonem accessit, sacerdotio initiatum nondum fuisse. Attamen, inquiunt nonnulli, hosque inter Carthusianus noster annalista anonymus supra sepissime laudatus, recitata Guigonis uerba, quibus solus Hugo sacerdos fuisse affirmatur, non de ipso S. Brunone, sed de eius dumtaxat sociis uidentur intelligenda. Cum enim, aiunt, sociorum clericorum, quos Sanctus secum habebat, recensitis nominibus, Guigo statim de Hugone subiungat, »Quem cognominabant Capellanum, eo quod solus ex eis sacerdotis fungeretur officio,« uidentur duo hec uerba »Ex eis« ad solos clericos Sancti socios, non autem etiam ad Brunonem,  referenda. Ita illi; uerum nescio, an futurum sit, ut hec uerborum Guigonis interpretatio sat accurata et ad auctoris mentem accommodata appareat. Sane hec uerba: »Quem cognominabant Capellanum« tam de S. Brunone, qui Hugonem Capellanum appellarit, quam de Sancti sociis, Landuino et duobus Stephanis, intelligenda uidentur, ac proin non uideo, cur et hec duo alia »Ex eis« eque ad Brunonem, quam ad eius socios referenda non sint.

443. Accedit, integrum uerborum Guigonis textum, in sensu magis obuio et naturali, quem hic scriptor indubie secutus fuerit, acceptum, uideri exigere, ut Guigo intelligatur de sacerdotio, quo tum gauisus fuerit solus Hugo, Sanctusque ac reliqui eius socii caruerint, ut proinde, si uerba Guigonis eo modo,  quo uerosimilius debent, intelligantur, Sanctus noster, cum ad Hugonem Gratianopolitanum episcopum accessit, sacerdotio initiatus nondum fuisse uideatur, nisi forte, quod tamen etiam adstruere uix ausim, a Guigone solum Hugonem sacerdotis functum officio asseuerare uelis, non quod solus sacerdos esset, sed quod solus munia, sacerdoti conuenientia, obiret, ipsomet Brunone reliquisque eius sociis pre humilitate aliaue ex causa ab iis abstinentibus. Ast, inquies, Sanctus in pluribus titulis funebribus Ecclesie murus, ecclesiarum lux, metropolis Remensis columna, etiam ante suum in eremum Carthusie secessum, exstitisse, aut diserte asseritur, aut certe non obscure innuitur. Fateor sic habet: uerum quidni titulis huiusmodi condecorari  potuerit, quod plane insigni esset tum doctrina, qua Remensis aliarumque ecclesiarum alumnos, Remos ad Sanctum audiendum magno concursu confluentes, erudiisset, tum etiam uirtute, qua diu ecclesiam Remensem aduersus impios Manassis, Simoniaci antistitis, conatus fuisset tutatus? Nequit itaque etiam ex honorum titulis, quibus Sanctus siue in uersibus illis funebribus, siue alibi afficitur, quidquam roboris accedere ad opinionem, que fuisse illum iam tum, cum ad Hugonem Gratianopolitanum episcopum accessit, sacerdotio initiatum, statuit, ac proin reuera illum tum sacerdotem nondum fuisse, longe mihi, omnibus consideratis, uerosimilius apparet. Rerum ad Sanctum spectantium seriem modo prosequamur.



§ XXuI. Sanctus Carthusie eremum ingreditur: quandonam id acciderit.


444. Cum Hugo Gratianopolitanus episcopus, S. Brunonem sexque eius socios supra nominatos, quos per stellas septem, sibi in somno diuinitus ostensas, designatos fuisse nullus dubitabat, Carthusie eremum seu montem esse illis a Deo destinatum eremitice uite ducende domicilioque constituendo locum, narrata, qua Deum sibi in eremo illa habitaculum edificantem conspexerat, uisione edocuisset, uerbisque etiam, ut apparet, quo locum illum sibi inhabitandum deligerent, fuisset adhortatus, omnes illi et diuine uoluntati obsequi et in horridam solitudinem secedere paratissimos sese exhibuerunt.  Nec multum temporis fatigatis e uia corporibus in episcopali palatio, curante benignissime Hugone, reficiendis impenderant, cum itineri sese Carthusiam uersus commisere, ipsummet S. Hugonem episcopum socium ac comitem sibi habentes adiunctum. »Ipso namque  consulente et iuuante ac comitante Carthusie solitudinem intrauerunt atque extruxerunt,« inquit de S. Brunone eiusque sociis in Sancti illius antistitis uita loco supra cit. Guigo. Dubitandum non apparet quin sanctissimus hic presul necessaria tum itineri isti, tum qualibuscunque seu domibus seu cellulis et sibi et Brunoni eiusque sociis in Carthusie eremo exstruendis necessaria parari, eoque deferri curarit. Atque id reipsa etiam factum, Zacarias  Benedictus in metrica Sancti nostri uita, iis ante, que pridie Sancti nostri eiusque sociorum in eremum secessus hos inter et S. Hugonem gesta adstruit, narratis, non obscure indicat, quapiam etiam Carthusie solitudinis descriptione adiecta. uersus, quibus id exsequitur, huc transcribo.


445. Summis quumque iugis afferret Iupiter ethram,
Atque diurna nouo sole interualla redirent,
Mandat equos presul, pulmentaque multa parari
Atque legi uarios fabrili ex arte magistros.
Omnia sunt presto, cursant per tecta magistri.
Cementa et lateres ac ligna feruntur onusta.
Hinnitus iumenta graui sub pondere mittunt.
Iam montana petunt omnes; in culmen apricum
Orbita difficilis fert, ime concaua uallis
 Ora patent, iamque incessu speculantur ab alto
Planitiem terre, turresque ac oppida circum.
Quadrupedando super tumulos hiat agmen equorum.
Stapegeri sudant, certalimque ire laborant.
Ad supremum igitur tandem uenere cacumen,
Hernica saxa uident, horrentesque undique rupes.
Non arbusta illic seu ligna ferentia structus.
uix ibi sunt herbe uirides humilesque geneste,
Et larices abiesque et tense in sidera pinus.

Blomenuenna, etsi de iis, que hic de paratis iussu episcopi itineri sedique in Carthusia figende necessariis memorat Benedictus, nullo plane uerbo mentionem faciat, Hugonem tamen antistitem Brunoni eiusque sociis, qualis esset Carthusie solitudo, cum adituri hanc iam forent, ita exponentem inducit:  »Locus . . . . uobis a Deo designatus est eremus quedam in montibus altissimis, appellaturque Carthusia. Ampla quidem sed penitus inhabitata [non habitata], solis feris peruia, hominibus uero et ceteris domesticis animantibus propter loci asperitatem pene ignota.

446. »Altis et tanquam excisis hinc inde rupibus et scopulis circumuallata, infructuosis arboribus consita, supra modum frigida et per maiorem partem temporis niuibus operta; adeo etiam prerupta, sterilis et infructuosa, ut nichil in ea aut seri ualeat aut meti, ad quam etiam est ascensus grauis et laboriosus; ingressus uero difficilis et periculosus, utpote inter duas mire altitudinis rupes, que uelut  recte linee sursum se erigentes, in culmen tandem ceunt, ita ut intreuntibus horrori sint et terrori. In medio uero eius est paruus fluuius, qui GNERUS MORTUUS, quasi quedam imago mortis, dicitur, ex circumstantibus undique montibus collectus, cum strepitu maximo torrentium aut inundantium aquarum more fluens, et, ut paucis agam, tanta est loci illius asperitas, tantus horror, ut carcer potius aut purgatorii locus, quam humane uite habitaculum dici possit.« Hactenus Blomenuenna, sua hec fere omnia, ut non raro alibi, e Puteano mutuatus. Atque ita quidem tum e Benedicto, tum e Blomenuenna, et, si uelis, etiam e Puteano generalem quampiam modo habes, studiose lector, eremi Carthusie seu notitiam seu descriptionem; distinctam  longe magis atque ad precipuas eius partes extensam suppeditat Innocentius le Masson supra adhuc plus semel laudatus lib. I, cap. 2 operis, quod ordinis Carthusiensis Annales inscripsit, annoque 1687 typis Correrianis uulgauit. Lubet et hanc, quod Massonum ex dictis, in ipsa Carthusia pluribus annis commoratum, eorumque proinde, que de illa scribit, apprime gnarum, auctorem habeat, nec dictum eiusdem Massoni Opus omnium passim manibus teratur, huc transcribere, ut sic qualis illa, que milliaribus circiter decem seu tribus leucis septemtrionem uersus Gratianopoli abest, atque a Sancto nostro inhabitata primum fuit, celeberrima eremus sit, unusquisque habeat in promptu. His itaque descriptio illa uerbis concipitur: »Eremus  hec nostra tunc temporis  longe asperior, quam nunc uisitur, apparebat; erat enim omnino inculta accessusque eius plane difficilis.

447. »Silue omnia fere occupabant, que postea in plerisque locis eradicate, in prata satis amena conuerse fuerunt. Huius eremi figura est ueluti oblongi amphitheatri, excelsis rupibus undique cincti; cuius arena a parte meridionali longe depressior est, et in modum monticulorum sensim se inuicem superantium assurgit, donec in loco, ubi est situm sacellum diui Brunonis, alti montis adinstar erecta sit, qui statim preruptis fere rupibus clauditur. In eius decliui constructa nunc est domus Carthusie, ab illo sacello distans eo spatio,  ad quod pedibus conficiendum opus est sesquiquadrante hore. In decliui ergo et submissiori parte arene nostri ab ipsa natura formati amphitheatri, que pars aspicit meridiem, preterfluit torrens, fontibus e uariis deserti locis circunquaque scaturientibus et illic confluentibus primo compositus; deinde ab aquis pluuiarum et niuium liquescentium ex rupibus altissimis defluentibus tumefactus, amnes mediocres communiter emulatur. Sed quando abundantia pluuiarum est, magnis tunc adequatur fluuiis. Optimos etiam fert pisces, qui trutte saxatiles dicuntur. In superiori uero parte, que septentrionalis est, cingitur illa rupe, que le Col uocatur, in cuius uertice situm est amplum et amenum pratum, quod rupi illi impositum est diadematis ad instar. A  dextris habet rupem, que uocatur Bouinant, et a sinistris aliam, in cuius apice  altissima illa rupes, que Alienard dicitur, rita est.

448. »A parte Orientali assurgunt et se inuicem quasi manu tenent altissime rupes, inter quas primas obtinet illa, que dicitur le Grand-Son, quod latine sonat magnam summitatem, quia omnium rupium censetur altissima; et sic in modum murorum se protendunt rupes ille, donec ad locum, ubi nunc est pons Carthusie, per preruptum precipitium deficientes, ingressum ad eremum aperiant triginta aut quadraginta pedes tantummodo latum.  Nam statim alia prerupta rupes ex alia parte torrentis assurgit, ita ut due iste rupes se erigere uideantur, ut in altiori parte uiciniores effecte, quasi in mutuos ruant amplexus, quod certe mirum nature artificium est. Inter utramque rupem preterfluit torrens, ibique stat pons ille, per quem datur accessus ex parte urbis Gratianopolitane ad eremum et domum Carthusie. Ibidem etiam domunculam sanctus antistes Hugo construi curauit, ut custos in ea habitaret, qui aditum ingredi uolentibus concederet uel negaret. Media circiter uia inter pontem illum et domum Carthusie sita est domus Correrie, que in consuetudinibus R. Patris Guigonis Domus inferior dicitur, ubi procurator et conuersi ad rem familiarem agendam morabantur;  et inter pontem illum et sacellum S. Brunonis, in quo loco primo constructa fuit domus Carthusie, iter unius hore intercedit; unde coniici potest, quanta sit longitudo arene amphitheatri nostri a parte meridionali ad septentrionalem. Ultra torrentem uidetur amenissimum pratum, uocatum ualombrey quod cingitur rupibus sensim se inuicem superantibus et tandem in sublime caput quasi certatim attollentibus; quas omnes superat illa, que uocatur Charmanson, in cuius capite latissimum pratum cernitur, quod uix ab intuentibus rupem istam e domo Carthusie credi posset, cum ad modum dentium alicuius scopuli summitas eius terminari uideatur.

449. »Sed maxima pars illorum, que ultra torrentem  sita sunt, primis Patribus non fuerat donata et termini illorum torrente claudebantur; que tamen pars postea a piis secularibus fuit domo Carthusie dono data, ut suis locis in secundo uolumine latius explicabitur. Ex illa parte meridionali ad occidentalem pergentibus statim occurrunt rupes altissime a se inuicem separate, inter quas fluit torrens uersus urbiculam Sancti Laurentii de ponte. In cuius torrentis ripa magno labore siue euulsis siue sectis aut puluere tormentario excussis saxis aperta est uia, qua ex parte Sancti Laurentii ad Carthusiam peruenitur. Exinde oculis se obiicit rupes illa, in cuius cacumine sita est grangia, Chartrousette uocata; ubi rem agrariam et pecorum nutrimenta primos Patres locasse credimus; ibi enim  sunt prata et pascua amplissima, et agri quidam, qui sulcantur. Pergunt sic murorum ad instar rupium inuicem se tangentium situs, donec perueniant ad eam, cui supereminere diximus altissimam rupem de Alienard et amphitheatri nostri circulum claudant. Illud autem quasi medium secat interfluens amniculus, qui a fonte Sancti Branonis ortum accipiens et aquas uicinarum rupium etiam recipiens, a parte septentrionali usque ad meridionalem deducit, donec in torrentem mergatur. Porro in nostro amphitheatro a natura, ut diximus, oblonge formato; tres distincti gradus eleuationis intuentibus apparent, in quorum inferiori sunt prata uirentia, in secundo silue annosis arboribus referte; que  silue in modum amplissime fascie locum cingunt. Tertio denique uisuntur rupes, que per inequales summitates stridoris dentium ab inuicem paululum distinctorum speciem gerunt.« Hec est eremus, in quam Sanctus, cum plane adhuc esset inculta, sese una cum sex sociis suis, Landuino, duobus Stephanis, Burgensi ac Diensi, Hugone, Andrea et Guarino, sese recepit, comitante eos Hugone Gratianopolitano episcopo, necessariaque tum uictui, ut apparet, tum habitaculis, in quibus commorari possent, edificandis suppeditante.

50. Ac statim quidem illos, atque eremum ingressi essent, operi manum admouisse, indubitatum apparet. uerum hac de re infra tractabo; nunc in tempus, quo Sanctus eiusque socii ad Hugonem,  Gratianopolitanum episcopum, accesserint, Carthusie eremum, sancto hoc antistite comitante, ingressi primum sint, monasterioque ibidem exstruendo manum admouere inceperint, unice inquirendum. Alii id anno 1084 factum statuunt, alii contra pro anno 1085 aut etiam pro anno 1086 decertant. Ac Baronius quidem Sancti nostri sociorumque eius ad Hugonem, Gratianopolitanum episcopum, accessum, eorumdemque, duce Hugone, haud dudum post secutum in Carthusiam ingressum cum anno 1086 in annalibus ecclesiasticis ad hunc ipsum annum componit, ita ibidem scribens: »Cum superius dictum sit ex sancti Hugonis  uite actis, ipsum anno millesimo octogesimo creatum fuisse episcopum Gratianopolitanum,  post duos uero annos adiisse Cluniacenses, ibique moratum annum unum, inde ad episcopatum reuersum in eo transegisse tres annos, planum inuenies, sexto anno a suo ordinatione cum sociis, hoc nempe anno, petiisse Carthusiam.« Hanc igitur, quam assignat, S. Hugonis sanctique Brunonis ac sociorum eius in eremum secessus epocham eruditissimus annalium ecclesiasticorum parens e S. Hugonis, episcopi Gratianopolitani, actis seu potius ex Guigone, quinto Carthusie priore, qui horum auctor est, collegit; quare cum hic scriptor tam S. Hugoni, quam S. Brunoni equalis fuerit, rerumque tam ad hunc quam ad illum spectantium apprime gnarus, nec aliquo ex capite fidei queat esse suspecte aut infirme, fieri sane uix poterit, quin Baronio assentiendum  sit, si modo hic Guigonem rite interpretatus sit, quod propterea nunc examinandum.

451. Columbius, in sua de Carthusianorum initiis dissertatione num. 102 et seq., sententias duas diuersas, Carthusianorum antiquorum unam, Baronii alteram, de anno. quo S. Bruno ad S. Hugonem, Gratianopolitanum episcopum, accesserit seque in Carthusie eremum receperit, circumferri prefatus, posteriorem quidem; que ex S. Hugonis, Gratianopolitani episcopi, actis, per Guigonem scriptis, pro anno 1086 stat, falsam; priorem uero, que pro anno 1084 militat, ueram asseuerat, ac deinde subiungit: »Ut hec aperta sint, age, componamus utramque  cum uerbis Guigonis. Ita loquitur Hugo  duobus post consecrationem«  »expletis annis, contemptis omnibus, Case-Dei ordinis Cluniacensis factus est monachus, ibi nouitius annum uixit. Post hoc« seu post hunc nouitiatus annum atque adeo tertium a consecratione Romana: »Cogente Gregorio septimo, e monasterio, quo feruens intrauerat, feruentior est reuersus; pro claustro circumspectionem habens peruigilem . . . . . pro abbate iustitiam . . . . pro congregatione aut religiosos, quibus carere numquam uoluit, socios, aut uniuersalem Ecclesiam . . . . in his agebat,« seu ita claustrum, abbatem, congregationem habere sibi uidebatur,  »et ecce, tribus necdum in episcopatu post monasterii reditum, completis annis, adest magister Bruno.« Hactenus Guigo. Baronius sic interpretatur eius uerba, ut Hugo primum annos duos solidos post consecrationem Romanam exegerit, et in Case-Dei monasterio tertium; deinde e Casa-Dei Gratianopolim reuersus, alios fere tres in episcopatu posuerit ante aduentum Brunonis. uult igitur Brunonem ad eum uenisse, cum non longe erat a fine anni sexti episcopatus. Neque immerito ita sentit Guigonisque uoces interpretatur. Omnino enim, si tres »in episcopatu anni, qui necdum completi« feruntur, censeantur fluxisse post reditum e monasterio Case-Dei, quem tres anni »post consecrationem« Romanam precesserant, ut prima specie  uidetur postulare Guigonis oratio, sex Hugo circiter, non pauciores a consecratione usque ad Brunonis aduentum duxisse annos existimandus est.«

452. Hec laudatus scriptor, a Baronio et recitata a se Guigonis uerba, spectato, quem prima fronte offerunt, sensu, recte exponi, et ex iis, S. Brunonis in Carthusie eremum secessum cum anno 1086 non immerito componi, affirmans. uerum cum nichilominus Carthusianorum antiquorum, qui anno 1084 hunc euentum innexuere, opinioni adherendum censeat, uerba illa alio modo, quam quo prima specie accipienda uideantur, reque ipsa a Baronio fuerint accepta, interpretanda contendit. »uerum, subdit mox uerbis proxime huc transcriptis, »nichil cogit ita,« ut scilicet Baronium fecisse premisit,  Guigonem interpretari, et quod dicitur post monasterii reditum,« sic possumus exponere, ut sit idem atque »secundum monasterii reditum,« seu statim, neque multo post monasterii reditum, et loco non suo positum fuerit ante uoces »completis annis.« Igitur erit hec sententia: »Ecce tribus necdum in episcopatu completis annis, adest modico post monasterii reditum tempore magister Bruno.« Sed, uide, qui necdum completi feruntur, annos esse in episcopatu post consecrationem et Roma reditum positos, inque cura episcopali collocatos. Nam si ab Hugonis consecratione Romana censeas annos, iam tres expleti erant, et quartus fluebat, cum Bruno ad ipsum uenit, scilicet, ut dixerat  Guigo, »Duobus post consecrationem expletis annis,« Hugo fuit in monasterio Case-Dei nouitius per annum unum.« Talis est, quam recitatis a se Guigonis uerbis Columbius affingit, interpretatio; uerum uiolenta omnino est atque coacta.

453. Preterquam enim quod hec uerba »Post monasterii reditum« a Guigone, qui tamen ataxie in scribendo temere insimulandus non est, loco non suo posita esse, adstruat, a Columbio, ut, que supra recitauit, Guigonis uerba, stante etiam, que S. Brunonis in Carthusiam secessum anno 1084 affigit, opinione, uera esse intelligantur, studiose nimium uidetur quesita, estque, ut reliquos, quibus laborat, defectus omittam, a quacumque usitata annos, quos episcopi in episcopatu exegerint, computandi  ratione prorsus aliena. Id sic ostendo: Sanctum nostrum ad Hugonem Gratianopolitanum episcopum, cum hic tres necdum annos in episcopatu impleuisset, uenisse, Guigo, ut Columbius uult, uerbis supra recitatis tradit; que ita idem Columbius interpretari debet, ut per »annos illos tres in episcopatu« necdum impletos intelligantur anni, a sancto illo antistite, cum anno 1080 ineunte Rome episcopus consecratus fuisset, Gratianopoli ab eodem anno 1080 ultra mensem Iunium iam prouecto usque ad anni 1084 Iunium, quo ad eum S. Bruno ex dicendis uenit, in episcopali cura exacti; cum autem a priori e duobus hisce chronicis terminis usque ad posteriorem anni necdum impleti, non tantum tres, sed quatuor excurrerint, ex hisce annum  unum, quem Hugo interea in Case-Dei monasterio, in Aruernia sito, nouitius absque cura episcopali exegit, subducat, necesse est, ut ita »tres illos annos in episcopatu,« seu, ut exponit, »episcopali cura necdum impletos,« post quos ad sanctum illum presulem Bruno uenerit, obtineat.

454. uerum, etsi quidem anni, quos episcopi in episcopatu exegerint, non solum a tempore, quo uel electi uel consecrati fuerunt, sed etiam ab eo, quo iam consecrati episcopatus possessionem adierunt, computari subinde soleant, nuspiam tamen id ita factum inuenio, ut anni, quibus episcopi, a grege suo absentes, curam eiusdem haud gessere, ex annis, in episcopatu exactis, quo accuratus horum  numerus habeatur, subducantur; quod cum ex dictis in interpretatione, Guigonis uerbis a Columbio afficta, fieri debeat, apta sane hec haud apparet. Nec ad eam, quantum opinor, quo opinionem, Sancti nostri in Carthusiam recessum anno 1084 illigantem tueretur, recursurus fuisset ipsemet Columbius, si omnia et singula uerba, quibus tempus, a S. Hugone post episcopalem ordinationem, antequam Case-Dei monasterium peteret, exactum, a Guigone tum apud Surium, tum apud nos tom. I Aprilis pag. 40 definitur, pre oculis habuisset. Etenim is S. Hugonis biographus ibidem non dicit, »Hugo duobus, sed Hugo NECDUM duobus post consecrationem expletis annis . . . . Case-Dei ordinis Cluniacensis factus est monachus,« ut uel Columbius  Guigonis textu, quem supra transcribit, uoculam »necdum« per errorem omiserit, uel textum, e quo hec ab altero fuisset erasa, sibi prelucentem habuerit, hincque sit factum, ut quo Sanctum anno 1084 in Carthusie eremum secessisse tueretur, sinistre interpretari coactus fuerit Guigonis uerba, que alias aptissime ad Guigonis mentem ita possunt exponi, ut et Guigo uera scripsisse intelligatur, et opinioni, que S. Brunonis in Carthusie eremum secessum anno 1084 innectit, minime officiatur, uti ostendam, dum Pagium in criticis tantisper conuenero.

455. Hic scriptor, qui contra Baronium Brunonis in eremum secessum seu ordinis Carthusiensis fundationem anno 1084 pariter illigat, ad annum 1086 num.  7 sic scribit: »Baronius ideo sanctissimi ordinis  fundationem in hunc annum distulit, quia Guigo, scriptor Actorum uite S. Hugonis, cui necessitudine coniunctissimus fuit, ita loquitur: Hugo duobus post consecrationem expletis annis, contemptis omnibus, Case-Dei ordinis Cluniacensis factus est monachus. Ibi nouitius annum uixit. Post hoc«  »cogente Gregorio septimo, e monasterio, quo feruens intrauerat, feruentior est reuersus . . . Et ecce tribus necdum in episcopatu post monasterii reditum completis annis, adest magister Bruno.« Que uerba Baronius sic interpretatur, ut Hugo primum annos duos solidos post consecrationem Rome, ubi ea facta,  exegerit, et in Case-Dei monasterio tertium; deinde a Casa-Dei Gratianopolim reuersus, alios fere tres in episcopatu posuerit ante aduentum Brunonis, et sexto anno a sua ordinatione, currenti nempe, cum sociis Carthusiam petierit. Ita quidem prima fronte locus ille explicandus uidetur, sed charta fundationis Carthusie, quam Baronius non uiderat, huic interpretationi aduersatur, demonstratque ita intelligendum, ut »Bruno post monasterii reditum,« id est, statim uel paulo post ad Hugonem uenerit, qui eo tempore necdum tres in episcopatu compleuerat annos. Nec refert, quod Guigo dicat, Hugonem »duobus post consecrationem expletis annis« monachum induisse. Nam  in Dissertatione Hypatica, quemadmodum et in hac Critica uariis passim testimoniis ostendi, scriptores his loquendi formulis »tribus annis elapsis« uel »triennio transacto« similibusue sepe intelligere annos tres utrinque incompletos, et biennium sumere pro unico anno, si res nempe in fine unius incepta et initio sequentis absoluta fuerit.«

456. Ita hactenus Pagius, qui, quamquam pleraque sua e Columbio, uti huius illiusque uerba conferenti patescet, mutuatus hic sit, ab eo tamen nominando abstinendum duxit. Feceritne id pro more suo, quo auctores fere dumtaxat, dum eos refutat, nominare solet, an quod aliquantulum etiam a Columbio dissentiat, compertum haud habeo. uerum ut ut sit, re equidem uera a Columbio  nonnichil discrepat. Etsi enim Gaigonem tempus, quo sanctus noster ad S. Hugonem Gratianopolitanum episcopum accesserit atque in Carthusiam sese receperit, iisdem plane uerbis, quibus supra Columbius, definientem inducat, non tamen, quo id non serius quam anno a consecratione episcopali Hugonis quarto factum probet, sequentia hec Guigonis uerba, »Et ecce, tribus necdum in episcopatu post monasterii reditum completis annis, adest magister Bruno,« de annis tribus, ab Hugone in episcopali cura, cum ad eum S. Bruno accessit, nondum exactis cum Columbio interpretatur; uerum hec alia Guigonis uerba: »Hugo duobus post consecrationem  expletis annis, contemptis omnibus,  Case-Dei ordinis Cluniacensis factus est monachus,« ita exponi posse putat, ut significent, Hugonem, parte anni 1080, quo consecratus fuit episcopus, alteraque anni sequentis post consecrationem illam elapsa, seu anno dumtaxat post hanc uno factum esse in Case-Dei monasterio monachum. Hec ei sedet opinio, quod, quemadmodum ait, non raro fiat ut scriptores per »biennium expletum,« aut etiam per duos annos transactos similesue locutiones annum dumtaxat significent, qui initium et finem cum duobus diuersis Christi annis habet coniunctum.

457. uerum, etsi id Pagio tantisper dederimus, locum tamen habere non potest, quando auctores ipsimet suo scribendi modo indicant, accipiantne pro completis, an  pro incompletis annos aliaque temporis spatia seu interualla, de quibus sermonem instituunt. Id autem in textu, uoces hasce »duobus expletis annis« complectente, Guigo facere, si eum Columbius et Pagius recte recenserent, esset existimandus, ac proin dictas uoces pro duobus Christi annis incompletis seu pro anno uno integro, qui initium et finem cum duobus diuersis Christi annis habeat coniunctum, non accipere. Etenim in eodem illo apud Columbium et Pagium textu agens de annis tribus quos S. Hugo, antequam ad eum Sanctus noster accederet, »in episcopatu post monasterii reditum« exegerit, fuisse illos incompletos, adiecta uocula necdum significat: »Ecce, inquit, tribus NECDUM in episcopatu post monasterii reditum completis annis, adest magister  Bruno.« Quam ob rem si in eodem textu per hasce uoces »duobus expletis annis,« post quos, a consecratione Romana elapsos, Hugonem Case-Dei monachum factum scribit, annos duntaxat incompletos seu annum unum aut paulo amplius temporis spatium, initium et finem cum duobus diuersis Christi annis habens coniunctum, significare uoluisset, id pariter haud dubie uocula necdum aut simili adiecta indicasset; quod cum in textu illo apud Columbium et Pagium non faciat, perperam binos dictos annos de annis incompletis seu de anno, qui initium et finem cum duobus diuersis Christi annis, id est, cum anno 1080 et sequenti habuerit coniunctum, Pagius interpretatur. Quod si interim res secus haberet, ac proin, admisso etiam pro genuino,  prout a Columbio et Pagio recensetur, Guigonis textu, Hugonem anno 1081 Case-Dei monasterium petiisse, posset admitti, textus ille, etiam sic acceptus, cum opinione, que Sancti nostri in Carthusie eremum secessum anno Christi 1084 innectit, apprime congrueret. Res ex iam nunc de textu genuino, quo, quandonam S. Bruno ad S. Hugonem, Gratianopolitanum episcopum accesserit, Guigo exponit, dicendis patescet.

458. Textus ille apud nos, tom. I, Aprilis pag. 40 ita habet: »Hugo . . . necdum duobus post consecrationem expletis annis, contemptis omnibus, Case-Dei ordinis Cluniacensis factus est monachus, ubi . . . nouitius . . . annum fecit . . . Post hoc, cogente . . . Gregorio septimo, ad episcopatum e monasterio, quo feruens  intrauerat, feruentior est reuersus . . . et ecce, tribus necdum in episcopatu post monasterii reditum completis annis, adest magister Bruno.« Cum tam anni duo, quos S. Hugo, antequam in Case-Dei monasterio monachum indueret, ab accepta consecratione episcopali exegit, quam anni tres, quos idem sanctus antistes, e Case-Dei monasterio iam reuersus, in episcopatu ante S. Brunonis aduentum uixit, pro annis incompletis, seu priores quidem non pro integro biennio, posteriores uero non pro integro triennio accipiantur, totus Guigonis textu cum opinione, que Sancti nostri ad Hugonem accessum anno 1084 illigat, nullo potest negotio conciliari; imo uero etiam potest exponi, qui S. Hugo, cum e Case Dei monasterio rediisset, tres in episcopatu  annos necdum completos, seu duos amplius annos ante S. Brunonis ad Hugonem aduentum exegerit, hicque nichilominus anno 1084 contigerit. Ut rem ordinate dilucideque exponam, dispiciendum primum est, quandonam S. Hugo Rome fuerit consecratus episcopus. Guigo apud nos tom. I Aprilis in S. Hugonis Gratianopolitani episcopi uita, pag. 37, num. 5, sic scribit: »Aliquanto dehinc exacto temporis spatio, idem legatus apud Auenionem non ignobilem Prouincie ciuitatem grande celebrauit concilium, in quo multa ad Dei honorem et Ecclesie utilitatem preconio digna patrauit.

459. »Ad hoc concilium episcopo carentes et episcopum querentes Gratianopolitani uenere canonici,  compertoque, prefatum iuuenem conuentui preesse presenti, petierunt suppliciter, suffragante concilio, ab eius uenerabili patrono, cui grate officium societatis exhibebat, ut hunc sibi sine dilatione daret episcopum. Quibus ille protinus gratulabundus assensit, tum dilecti comitis gaudens honoribus, tum ecclesie fauens profectibus, cuius etiam sacris officiis futurum non dubitabat opportunum.« Ita ille, nonnullis deinde interpositis, etiam docens, S. Hugonem Gratianopolitanum episcopum absoluto Auenionensi concilio, cum Hugone Diensi, sedis apostolice legato, Romam, ut ibidem a summo pontifice consecraretur episcopus, esse profectum. Idem etiam memorie prodit apud Labbeum tom. I Bibliothece noue librorum mss. Hugo Flauiniacensis,  de Hugone Diensi, sedis apostolice legato, sic scribens: »Celebrauit et septimum apud Auenionem concilium, in quo depositus est Achardus Arelatensis inuasor, et electus est Gibilinus in Arelatensem archiepiscopum . . . Hugo in Gratianopolitanum episcopum . . . quos post expletionem concilii secum Romam duxit, et consecrati sunt a papa, qui concilium Rome indixerat.« Hugo ergo Gratianopolitanus in Auenionensi concilio ecclesie Gratianopolitane in episcopum postulatus datusque fuit, ac deinde, absoluto concilio Romam, ut ibidem, quod et factum, a summo pontifice episcopus ordinaretur, cum Hugone, sedis apostolice legato, est profectus.

460. uerum quo fuit tempore concilium illud  celebratum? Cum a tempore, quo factum id sit, definitio temporis, hic ex dictis indagandi, quo Hugo consecratus fuerit Rome episcopus, utcumque dependeat, conciliique illius celebrationem alii quidem anno 1078, alii uero, idque communius, anno 1080 affigant; lubet hac occasione, ut tandem, quo hec anno contigerit, pro certo sciatur, operosius nonnichil in hunc inquirere. Ac primo quidem concilium illud anno 1078 celebratum non fuisse, liquet ex epistola, anno 1079, Kalendis Martiis conscripta, qua Gregorius uII papa clerum et populum Arelatensem  admonuit ut archiepiscopum sibi eligerent, qui in Auenionensi, in cuius hic epocham inquirimus, concilio designatus fuit, uti e proxime recitatis  Hugonis Flauiniacensis uerbis intelligitur. Quod iam ad annum, cui alii concilium illud illigant, 1080 pertinet, tractatus a Carthusianis huiatibus mecum communicati auctor huius lucubrationis sue num. 17 de dicto concilio Hugoneque in hoc electo Gratianopolitano episcopo ita scribit: »Prefatum Auenionense concilium et Hugonis electio in annum 1080 a Baronio et aliis reiiciuntur; sed ad precedentem esse reuocanda, facile est probatu. Scribit enim  noster Guigo, cuius etiam auctoritate usus est Baronius, S. Hugonem e uita decessisse prima Aprilis anno 1132, etatis sue ad minus octogesimo mense quarto, id est, septuagesimo nono et quatuor mensibus.

 461. »Unde recte colligimus, eum natum fuisse anno 1052 circa nouembrem, ac proinde eodem tantum mense anni 1079 uigesimum septimum etatis annum expleuisse; cum uero ab eodem auctore dicatur fuisse annorum fere uiginti septem, quando a Gratianopolitano clero in pastorem postulatus est in Auenionensi concilio: hinc uidetur necessario conficiendum, istud concilium eodem anno ante Nouembrem coactum fuisse; quod etiam ex Gregorii uII epistola, Laterani quarto Kal. Iulias, indictione secunda data coniicere licet, qua summus pontifex quemdam Bosonem admonet, quod si aliquid iustitie in ecclesia  se habere confidit, ante legatum, Diensem episcopum,  in concilio, quod proxime celebraturus est, se presentare debeat. Nec certe Gregorius loquitur de concilio Lugdunensi, quod tantum mense Ianuario anni sequentis habendum esse testatur in alia ad Manassem, archiepiscopum Remensem, epistola. Preterea, iuxta eumdem Guigonem, Hugo Romam cum Hugone legato postea profectus est, ut a sedis apostolice summo consecraretur antistite. Idem refert Hugo Flauiniacensis de eodem legato agens. »Celebrauit, inquit, et septimum apud Auenionem concilium, in quo depositus est Achardus Arelatensis inuasor, et electus est Gibilinus in Arelatensem archiepiscopum . . . Hugo in Gratianopolitanum episcopum . . . quos post expletionem concilii secum Romam duxit, et consecrati sunt  a papa,« qui concilium Rome indixerat anno 1080 in quadragesima, cuius prima Dominica Kalendis Martiis occurrit; cui quidem concilio Hugonem legatum et consequenter Hugonem nostrum adfuisse, ex Gregorii Epistolis discimus.

462. »Ex his iterum patet, Hugonis ad episcopatum electionem, quam Baronius a consecratione non discernit, sicut et synodi Auenionensis celebrationem referendas esse ad prefatum annum 1079; consecrationem uero ad sequentem; quod etiam absolute conficiendum est ex uerbis Guigonis, addendis, eum obisse »Anno consecrationis ad minus »quinquagesimo secundo,« quem ex iuxta supputatione, ab anno 1080 deducta, inuenimus iam expletum fuisse mense Martio 1132, quo, ut diximus,  prima Aprilis defunctus est.« Ita ille, e uita precipue S. Hugonis, Gratianopolitani episcopi, per Guigonem, scriptorem equalem fideque dignissimum, litteris mandata, contendens, et concilium Auenionense anno 1079 celebratum fuisse, et S. Hugonem, qui in hoc fuit Gratianopolitanis postulatus datusque in episcopum, anno 1080 Rome consecratum fuisse. Et sane concilium illud anno, quem assignat, celebratum fuisse, spectatis, e quibus id probatum dare nititur, prefate S. Hugonis uite uerbis, indubitatum apparet. Etenim, ut Guigo ait, S. Hugo »obiit anno . . . ab Incarnatione Domini millesimo centesimo trigesimo secundo, etatis . . . sue ad minus octogesimo, mense quarto . . . Kalendis Aprilis;« quod perinde est, ac si diceret,  Hugo obiit anno 1132, uel cum iam octogesimum etatis sue annum ageret, uel etiam cum octogenario esset maior; uerum si octogenario maior obiit, consequens est, ut ante annum 1052 natus sit, ac proin, ut concilium Auenionense, cui, teste Guigone, annis ferme uiginti septem natus interfuit, ante annum 1079 celebratum fuerit; quod cum ex dictis admitti non possit, anno etatis sue octogesimo, mense quarto obiisse est dicendus, ac proin concilium Auenionense, cui ex dictis uiginti septem ferme annis natus interfuit, anno 1079 fuisse celebratum

463. uerum Hugo Flauiniacensis, auctor pariter equalis, calculo huic per uerba, proxime recitatis  auctoris, qui Tractatum de S. Brunone a Carthusianis huiatibus mecum communicatum contexuit, uerbis inclusa, aduersari uidetur. Hec enim ille Chronici uirdunensis scriptor sex diuersorum, que Hugo Diensis, sedis apostolice legatus, in Galliis celebrarat, conciliorum recensioni proxime subiungit, sicque Auenionense sex hisce, quorum tamen unum, Lugdunense nempe, ante annum 1080 ex communi eruditorum omnium opinione celebratum non fuit, exstitisse posterius, ac proin etiam ante eumdem annum 1080 celebratum non fuisse, indicare uidetur. Ita contra calculum, quo concilii Auenionensis celebratio cum anno 1079 componitur, potest argui. uerum cum Hugo Flauiniacensis  in factis tam undecimi, quo floruit, quam anteriorum seculorum recensendis ordinem non semper, quo queque gesta sunt, obseruet, fieri potest ut hunc nec in Auenionensi, sexque aliis conciliis que Auenionense fuerint pregressa, recensendis obseruarit. Nec est, quod reponas, a scriptore illo, postquam de sex aliis conciliis sermonem fecit, Auenionense septimum diserte uocari; fieri enim potest, ut ita, non ordinem, quo tunc hoc, tum sex alia celebrata fuissent, sed illum unice, quem ipsemet in iis commemorandis seruat, spectarit. Ad hec Hugo Flauiniacensis  in narrandis etiam iis, que etate sua gesta sunt, subinde et a uera chronologia et a ueritate historica aberrat, hocque  neuo laborare Guigo non deprehenditur, ut proinde, etsi etiam ab Hugone Auenionense, in cuius hic epocham inquirimus, concilium anno 1080 disertis uerbis affigeretur, credendum tamen potius adhuc foret, celebratum id fuisse, non tunc primum, sed anno proxime pregresso, id est, anno 1079, uti e suppeditatis a Guigone characteribus chronicis a Tractatus, quem Carthusiani huiates mecum communicaue re, auctore anonymo uerbis supra recitatis eruitur.

464. Neque hic cum Mabillonio Prefatione in Seculi uI Benedictini parte II, num. 86 pro Hugone Flauiniacensi, seu potius pro tempore, quo ex hoc scriptore, concilium Auenionense celebratum, a nonnullis colligitur, in medium adducas epistolam, a Gregorio uII, summo Pontifice ad clerum et  populum Arelatensem, qua hic, ut archiepiscopum sibi eligeret, fuit admonitus, Kalendis Martiis anno 1079 conscriptam atque a Labbeo tom. X Conciliorum col. 213 insertam. Licet enim hac clerum et populum Arelatensem, ut archiepiscopum sibi eligant; summus pontifex admoneat, fueritque huic pontificio monito in concilio Auenionensi obtemperatum, inde tamen minime consequitur, ut id non prius quam anno 1080 fuerit celebratum. Quid ni enim post Kalendas Martias eiusdem anni 1079, quo proxime dictam epistolam Gregorius scripsit, celebrari potuerit? Sane, quo minus id tunc factum credatur, nimis angustum haud est tempus elapsum a Kalendis Martiis anni 1079 usque ad anni  proxime sequentis initium, Mabilloniusque anno 1080, cui illud concilium loco proxime cit. primum illigarat, annum 1079 substituendum, in Annalibus lib. 66, num. 34 non obscure innuit. Porro pro anno 1079, cui Tractatus de S. Brunone, a Carthusianis huiatibus mecum communicati, auctor prememoratum Auenionense concilium innectit, utcumque etiam militat epistola, quam hic uerbis supra recitatis laudat, ab eodem summo pontifice ad Bosonem quemdam quarto Kalendas Iulias anno 1079 conscripta. In hac enim pontifex concilii ab Hugone Diensi, legato suo, proxime celebrandi meminit; ita autem, quod proinde ipso anno 1079 celebratum fuerit, concilium Auenionense idcirco designare uidetur, quod duo proxime post Kalendas Iulias  anni 1079 celebrata concilia sint Auenionense et Lugdunense hocque postremum ante annum 1080 certe locum non habuerit.

465. Consideratis itaque omnibus, dubitandum non apparet quin Auenionense concilium, in quo S. Hugo Gratianopalitanis postulatus datusque fuit episcopus, anno 1079 fuerit celebratum, idque ante huius mensem Nouembrem, uti etiam ex Guigone supra docet laudatus Tractatus de S. Brunone, a Carthusianis huiatibus mecum communicati, auctor, licet interim, quam concilio isti prestituit, epocham minime confirment, que ibidem etiam addit de S. Hugonis cum Hugone, sedis apostolice legato, itinere, post Auenionense concilium Romam uersus suscepto, eiusdemque ibidem tum ordinatione episcopali,  tum presentia in concilio, anno 1080 in Quadragesima celebrato. Etenim Hugo legatus, non anno 1079, sed sequenti tantum Romam, ut concilio ibidem celebrando presens adesset, profectus est. Liquet id ex concilio Lugdunensi, quod, antequam id faceret, celebrauit, quodque postquam anno 1080  post tertiam Iannuarii diem celebrarat, celebrare aliud Auenione, antequam Romam se conferret, potuisset. Quod modo ad S. Hugonis ordinationem episcopalem, presentiamque in concilio, Rome celebrato, pertinet, fuit hoc, ipsomet laudato Tractatus de S. Brunone, a Carthusianis huiatibus mecum communicati, auctore  docente, in Quadragesima, cuius Dominica prima in Kalendas Martii  incidit, anno 1080 celebratum, ut hoc ipso anno 1080 iam inchoato Hugo legatus et concilium Auenione celebrare, et hoc facto, Romam, ut concilio, ibidem in Quadragesima celebrando, interesset, peruenire potuerit, ac proin ut, quamuis ex dictis concilium Auenionense anno 1079 celebratum fuerit, id tamen tunc factum, ex asserta S. Hugonis, episcopi Gratianopolitani iam electi, in concilio Romano presentia argui non possit.

466. Nec id tunc factum, argui etiam potest ex ordinatione episcopali, quam S. Hugo anno 1080 Rome a summo pontifice accepit. Etenim nichil omnino cogit hoc illam anno tam parum prouecto statuere, ut Rome ad eamdem suscipiendam esse  nequierit, nisi iam inde ab anno 1079 Auenione, eo se collaturus, iter fuisset aggressus. Et uero S. Hugonem ante annum 1080 Romam uersus non perrexisse, indubitatum est, quod itineri illi sese dederit cum Hugone sedis apostolice legato, hicque illud non ante annum 1080, imo uero non ante huius mensem Februarium susceperit; quod sic ostendo: Gregorius uII, summus pontifex, Manassen, Remensem simoniacum archiepiscopum, epistola »Tertio nonas Ianuarii, Indictione secunda,« id est ex dictis num. 147, anno 1080  signata, admonuit, ut concilio, Lugduni ab Hugone sedis apostolice legato celebrando, presentem se sisteret; dubitandum autem non apparet, quin inter epistole huius scriptionem  conciliique Lugdunensis celebrationem tantum temporis spatium intercesserit, ut eo et dicta epistola ad Manassem perferri et hic, illa accepta, Lugdunum ad concilium peruenire potuerit. Iam uero, cum ad hoc non minus quam quatuor aut quinque hebdomadarum spatium necessarium fuisse uideatur, consequens est, ut Lugdunense concilium ante anni 1080 Februarium celebratum non fuerit, ac proin ut et S. Hugo et Hugo legatus, utpote ex dictis Romam demum, concilio Lugdunensi iam celebrato, profecti iter illud ante idem tempus non susceperint.

467. Quod cum ita sit, S. Hugo sane ordinationem episcopalem Rome anno 1080 tam parum prouecto non acceperit, ut ibidem tunc esse nequierit, nisi iam inde ab anno 1079 Auenione uersus ciuitatem  illam itineri sese dedisset. Atque hec de tempore, quo concilium Auenionense celebratum fuerit, argumentisque, quibus id seu probetur seu non probetur, anno 1079 celebratum fuisse, dicta sufficiant. uerum quandonam post id iam celebratum S. Hugo Rome ordinatus fuit episcopus? Cum ex dictis Romam cum Hugone legato profectus non sit, nisi iam Lugdunensi celebrato concilio, hocque itidem ex iam dictis ante anni 1080 Februarium celebratum non fuerit, Romam uerosimillime ante mensem Martium anni 1080 non peruenerit, ac proin nec ante hoc tempus ibidem a summo pontifice fuerit consecratus episcopus. uerum nonne aliquanto etiam temporis spatio serius id euenit? Cum S. Hugo,  uti apud nos tom. I Aprilis pag. 46 in eius uita num. 33 Guigo testatur, »anno . . . ab Incarnatione Domini millesimo centesimo trigesimo secundo . . . , consecrationis . . . ad minus quinquagesimo secundo, Kalendis Aprilis . . . migrarit ad Dominum,« sintque a prima die mensis Martii anni 1080 usque ad anni 1132 primam Aprilis diem, qua S. Hugo obiit, anni quinquaginta duo una cum aliquot dumtaxat hebdomadis elapsi, fuisse hunc non serius etiam, quam mense Martio anni 1080 a summo pontifice episcopum consecratum, uerosimillimum, ne dicam indubitatum, apparet, ac proin cum nec ante eumdem dicti anni mensem consecrationem episcopalem Rome a pontifice ex dictis acceperit, consectarium  fit, ut id ipso illo anno et mense uerosimillime acciderit.

468. Tempus itaque, quo S. Hugo Rome fuerit consecratus episcopus, modo etiam habemus. Proximum nunc est, ut et ostendamus, qui in opinione, que S. Brunonis ad S. Hugonem, Gratianopolitanum episcopum, accessum eiusdemque in Carthusie eremum secessum anno 1084, ad Iunium ex dicendis iam prouecto, affigit, ueritati possint intelligi consona ex Guigone num. 458 recitata uerba, quibus hic fidei omnimo probate scriptor, quandonam S. Bruno ad S. Hugonem Gratianopolitanum episcopum accesserit, Carthusieque eremum petierit, definit seu potius indicat. Cum ex dictis S. Hugo mense Martio anni 1080 Rome fuerit consecratus  episcopus, quid si anno 1081 ad mensem Maium aut Iunium iam prouecto, Case-Dei monasterium, uti reipsa fieri potuit, petierit, monachum, contemptis rebus omnibus, induerit, cumque nouitium anno circiter, seu nouem  decemue mensibus ibidem egisset, ad episcopatum, iubente summo pontifice, anno 1082 mense Martio circiter e dicto monasterio fuerit reuersus? Ita sane a Guigone »necdum duobus post consecrationem expletis annis,« Case-Dei monachus factus esse, anno ibidem nouitius uixisse, ac tandem Gratianopolim, »tribus necdum in episcopatu post monasterii reditum,« id est, a suo, e Casa Dei reditu, »completis annis,« uenientem S. Brunonem anno 1084 excepisse, absque  ullo ueritatis dispendio dici potuerit, uti unusquisque, quantum opinor, qui rem attente perpenderit, facile perspiciet, remque proinde modo iam assignato reipsa gestam esse, concipiatur, aut, si mauis admittatur, necesse est, ne alioquin, cum equidem S. Brunonis ad S. Hugonem accessum anno 1084 innectendum, aliunde constet, ueritati dissona Guigo scripsisse sit credendus.

469. Ast, inquies, ita Hugo post consecrationem quidem anno duntaxat uno et duobus circiter mensibus in Case-Dei monasterio monachum induerit, post suum uero ex hoc reditum annis dumtaxat duobus totidemque circiter mensibus, antequam ad eum S. Bruno accessit, in episcopatu egerit uidenturque e recitatis Guigonis uerbis hec quidem  »Necdum duobus expletis annis« amplius aliquod temporis spatium, quam annis unius duorumque mensium, illa uero »Tribus necdum completis annis,« quam duorum annorum totidemque mensium significare. Fateor; res sane, si in sensu magis obuio accipiatur, ita omnino habet; uerum, si secundum strictam uerborum significationem consideretur, non uideo, cur Guigo annum quidem unum mensesque duos per annos duos necdum expletos, annos uero duos totidemque circiter menses per annos tres, necdum completos, designatos uelle non potuerit. Enimuero, qui annum duntaxat unum mensesque duos biennium nondum integrum, itemque  qui annos dumtaxat duos totidemque menses, triennium integrum nondum impleuit; nec uideo, a ueritate futurum deuium; qui annum duntaxat unum mensesque duos biennii necdum completi nomine, itemque, qui duos tantum annos totidemque menses triennii necdum expleti appellatione designarit. Ut ut sit, predicta equidem, de quibus hic, Guigonis uerba modo iam assignato accipienda uidentur, tum ne, quod absonum nec sat fundatum apparet, sequentia horum tria »post monasterii reditum« loco non suo posita cum Columbio dicere cogamur, tum ne pugnare idem Guigo, in quem falsitatis suspicio haud cadit, asserendus sit cum opinione que S. Brunonis ad S. Hugonem, Gratianopolitanum episcopum, accessum, secessumque in  Carthusie eremum anno 1084 innectit, namque omni dubio procul ueritati esse apprime consonam, non pauca in medium modo adducenda suadent. A charta donationis Carthusie duco initium.

470. Hec, quam integram infra ex apographo, a Michele Morkensio ad Chronologico-diplomatice, quam de S. Brunone contexuit, Diatribe calcem adiecto, editurus sum, sub finem sic habet: »Prefata quidem terra  his terminationibus  conclusa, a magistro Brunone et ab his, qui cum eo erant, fratribus cepit inhabitari et construi anno ab Incarnatione Domini 1084; episcopatus uero Domini Hugonis Gratianopolitani episcopi quarto, qui uidelicet  laudat et corroborat hoc donum, quod fecerunt supra scripte persone, cum omni conuentu clericorum suorum et quantum ad se pertinet, quidquid sui iuris esse uidetur, omnino concedit.« Sanctum itaque anno 1084 Carthusie eremum esse ingressum, ex ipsa, qua fundata hec fuit, charta habetur compertum; qui autem, uti in hac innuitur, quartus episcopatus S. Hugonis annus, qui ex dictis iam inde a mense Martio anni 1080 episcopus consecratus fuit, in cursu adhuc, cum Carthusie eremum Sanctus noster primum adiit habitareque anno 1084, ad Iunium ex dicendis iam prouecto, cepit, esse potuerit, infra exponam, quando chartam illam integram, uti me facturum modo monui, huc transcribam. Sancti ad Hugonem Gratianopolitanum  accessum atque in Carthusie eremum secessum anno 1084 accidisse, modo hic ulterius probandum. Sanctus, uti infra docebo, ab Urbano II, summo pontifice, qui illius olim fuerat discipulus, e Carthusia Romam fuit euocatus, Carthusieque eremum, quod, eo abeunte, Landuinus pariter aliique, quibuscum in sacram illam solitudinem sese abdiderat, discedere ex hac uellent, Siguino, Case-Dei abbati resignauit, qui postea eamdem eidem Landuino aliisque Sancti discipulis, cum ad locum a se desertum, suadente Sancto, redirent, media charta publica restituit; hec autem anno 1090 data notatur, ut hoc anno Landuinus aliique Sancti nostri discipuli, ad Carthusiam, quam, Brunone Romam abeunte, deseruerant, iam rediissent.

 471. Iam uero cum in quatuor primorum Carthusie priorum Chronico, summe utique  antiquitatis fideique monumento, Sanctus noster, antequam Romam pontificie uoluntati obsecuturus peteret, Carthusiam sex annis rexisse dicatur, hique, si pro completis sint habendi, ab anno 1090, usque ad Iunium, quo ex dicendis in eremum illam primum sese abdidit, prouecto, aut, si pro incompletis, quales ex dicendis uere fuerunt, debeant haberi, ab eodem anno 1090 nondum ad Iunium, aut ab anno 1089, ultra Iunium iam prouecto, ordine retrogrado computati, deducant ad anno 1084, fit uel hinc, S. Brunonem hocce anno ad S. Hugonem uenisse Carthusiamque adiise, omnino indubitatum. Ad hec in eodem illo Chronico  seu potius in Sancti nostri, quod in illo continetur, elogio uitam hanc mortalem cum immortali Bruno commutasse traditur »post egressum Carthusie  esse id tunc factum, etiam »probat sancti Brunonis epitaphium,  e ueteri codice descriptum in hec uerba:

Anno milleno, quarto quoque, si bene penses.
Ac octogeno sunt orti Carthusiensis.
His ortum tribuit excelsus Bruno magister,« etc.
Quante antiquitatis sit codex, e quo hosce uersiculos deprompsit, Mabillonius nuspiam edicit, nec alibi id comperire quiui. In confirmationem adduci hic preterea posset Sigeberti Gemblacensis testimonium, et charta, mense Iulio anni 1084 ab Hugone Gratianopolitano episcopo, ut Mabillonius loco proxime cit. memorat, in Carthusianorum fauorem concessa; uerum cum hec ad manum non sit, uerbaque, que de S. Brunone Pistorii editio Sigeberto attribuit, supposititia ex dictis num. 298 sint, nec, que in editione Mirei occurrunt, characteribus iisdem,  quibus, que certe Sigeberti sunt, exprimantur, faciendum id non duxi; neque uero ullatenus fuit necesse, cum ex aliis, que in medium iam adduxi, certum omnino atque extra omnem controuersiam positum uideatur, Sanctum nostrum anno 1084 ad Hugonem Gratianopolitanum accessisse, Carthusieque eremum fuisse ingressum.

473. Quod cum ita sit, Guigonis uerba, e quibus id anno 1086 factum Baronius aliique existimauere, eo modo, quem supra exposui, omni dubio procul sunt intelligenda, cum preterea Sancti in Carthusiam secessus mense Iunio acciderit, uti iam nunc ostendo. Quatuor primorum Carthusie priorum chronologus, qui quam fidem mereatur, § 1 exposui, apud Labbeum tom. I Bibliothece noue librorum  mss. pag. 639 in Ioannis Tusci, quarti Carthusie prioris, elogio ita prodit memorie: »Colliguntur ita a primo magistri Brunonis anno usque ad huius  ultimum anni uiginti quinque, qui ante obitum eius, qui est Nonas Octobris, circa natiuitatem B. Ioannis Baptiste complentur. Tali quippe tempore a magistro Brunone prefata cepit eremus habitari.« Sanctus ergo, uti ex his uerbis liquet, in Carthusie eremum primum sese circa lucem S. Ioanni Baptiste sacram, recepit. Quare, cum sancti Precursoris Domini festum in uigesimam quartam Iunii diem quotannis incidat, nec Sanctus noster eiusque socii, postquam Gratianopolim aduenissent, diu apud Sanctum ciuitatis huius  antistitem, antequam Carthusiam adirent, commorati fuisse uideantur, dubitandum non uidetur, quin eodem mense Iunio, in quem festiua Precursoris Domini lux incidit, et ad S. Hugonem, Gratianopolitanum episcopum, accesserint, et, hoc comitante necessariaque fini quem intendebant, subministrante, Carthusie eremum adierint nouique in ea ordinis, qui a loco illo, in quo initium accepit. Carthusiensis appellatur, fundamenta posuerint. Atque ita modo anno, mense ac ipso etiam promemodum die, quo res, memoratu sane dignissima, acciderit, determinato, proximum est, ut quid deinde Bruno sociique eius, locum eremitice uite aptissimum pro uoto suo iam nacti, egerint, uiteque rationem, quam ibidem inierint, examinemus.



§ XXuII. Quid Sanctus eiusque socii, Carthusiam iam ingressi, primum egerint, et quem uidendi modum tenuerint.


474. De S. Brunone eiusque sex sociis, Carthusiam comitante S. Hugone, Gratianopolitano episcopo, iam ingressis, Blomenuenna in sancti illius ordinis sui Patriarche uita sic scribit: »Ibidem  in parte superiori montis, loco qui nunc dicitur ad beatam Mariam de Casalibus, edificare ceperunt ecclesiam, nec non et paruas cellulas, iuxta fontem quemdam, qui usque in hodiernum diem uocatur fons Sancti Brunonis, haud procul ab ea distantes, a se inuicem distinctas et aliquantulum separatas, ne alter alterius solitudinem impediret. in his bini et bini per singulas habitantes cellulas,  more antiquorum Aegyptiorum monachorum silentio, lectioni, orationi, puritati cordis contemplationique studebant, ac deinde etiam operi manuum, maxime in conscribendis libris, insistebant« Ita laudatus Sancti nostri biographus, a quo Puteanus in contexta a se S. Brunonis uita haud multum abludit. Et sane uerissima esse, que uerbis hisce memorat Blomenuenna, argumento esse possunt, que Guibertus de Nouigento lib. I de uita sua cap. 11; Petrus uenerabilis lib. II De miraculis, cap. 28, et Guigo, quintus Carthusie prior, in uita S. Hugonis Gratianopolitani episcopi, num. 12 memorie produnt uel de S. Brunone eiusque sociis in Carthusia iam degentibus uel de Carthusianorum institutis. Singulorum uerba, que huc potissimum facere possunt,  lubet transcribere. Ab iis que Guigo suppeditat, duco initium.

475. Loco itaque iam cit. de S. Hugone, in Carthusie eremo cum Sancto nostro eiusque sociis commorante, sic habet: »Licet uero et prius  diuini amoris totus arderet incendiis, non aliter tamen ad discipline celestis exercitia eorum  exemplis et familiaritate inferbuit, quam si flammanti quis faci plures circumponat alias ardentes. Erat cum eis non ut dominus aut episcopus, sed ut socius et frater humillimus, et ad cunctorum, quantum in ipso erat, obsequia paratissimus, adeo ut uir uenerabilis  Guilhelmus, prior tunc S. Laurentii, postea S. Theofredi abbas, magistro Brunoni etiam ipse religiosa deuotione non mediocriter alligatus, B. Hugonis contubernalis  apud magistrum Brunonem non leuiter conquereretur, quod pene omnia, ad humilitatem spectantia, intra cellam sibi preriperet officia, et episcopus non secum saltem ut socius, sed potius conuersaretur ut famulus: non licere sibi, tristis asserens, ex seruilibus operibus quidquam attingere, que iuxta morem debebant per uices efficere, eo sibi cuncta preripiente.« Hec Guigo; ex quibus compertum habetur, primo quidem cellulas a S. Brunone eiusque sociis, Carthusie eremum primum ingressis, fuisse exstructas; secundo non singulos  in singulis cellis monachos, ut postea factum esse, que de Carthusianorum institutis a Guiberto et Petro uenerabili locis supra citt. traduntur, manifestum efficiunt, sed in una eademque cella binos et binos, ut Blomenuenna uerbis proxime recitatis docet, tunc fuisse commoratos; tertio duos quosque, qui eamdem cellam incolerent, alternis uicibus ministeria domestica debuisse obire. Accipe modo, que huc spectant, Guiberti uerba:

476. »Ecclesia, inquit loco cit., ibi  est non longe a crepidine montis, paulo sinuatum deuexum habens, in qua tredecim sunt monachi; claustrum quidem satis idoneum pro cenobiali consuetudine habentes, sed non claustraliter, ut ceteri cohabitantes. Habent quippe singuli cellulas  per gyrum claustri proprias, in quibus operantur, dormiunt ac uescuntur.« Ita ille, qui cum anno, ut num. 170 docui, 1124 circiter e uiuis abierit, ecclesieque, quam etate sua in montis crepidine exstructam Carthusie eremus fuit complexa, mentionem faciat, ecclesiam, a Blomenuenna memoratam, utpote ab hac uerosimillime non diuersam, a Sancto nostro eiusque sociis, iam tum cum Carthusiam primum essent ingressi, fuisse exstructam, uerosimillimum, ne dicam indubium, apparet. Et uero quin Sanctus eiusque socii id tunc fecerint, dubitare non sinit eximius plane eorum in Deum amor, quo uerosimillime factum fuerit, ut Carthusiam iam ingressi nichil habuerint antiquius, quam sacratam unice cultui eius domum seu ecclesiam  aut saltem sacellum exstruere. Ad hec, ut ad Petri uenerabilis uerba, huc potissimum spectantia, iam ueniam, sequentia hec de Carthusianis, suo tempore seu seculo duodecimo, quo, ad annum usque secundum supra uigesimum prouecto, abbatis munere apud Cluniacenses fungi cepit, Carthusie eremum incolentibus, lib. II De miraculis, cap. 28 suppeditat: »More antiquo Aegyptiorum monachorum singulares cellas  perpetuo inhabitabant; ubi silentio, lectioni atque operi manuum, maxime in scribendis libris, irrequieti insistunt. In eisdem cellis debitum regularium horarum, hoc est, Primam,  Tertiam, Sextam, Nonam, Completorium signo Ecclesie commoniti Deo persoluunt. Ad uesperas et Matutinas in ecclesia cuncti conueniunt.«

477. Cum ergo Petri uenerabilis etate Carthusiensis eremi incole statis temporibus, uti ex his Petri uerbis intelligitur, ad Matutinas et uesperas conuenire essent soliti, hique uitam suam ad normam quam S. Bruno eiusque socii moribus suis expresserant, omni dubio procul exegerint, ambigendum non est quin et Sanctus eiusque socii ad Matutinas et uesperas conuenire pariter uoluerint; ut proinde, quo locum, in quo id facerent, haberent, qualemcumque saltem ecclesiam seu sacellum, statim atque Carthusie eremum essent ingressi edificari  uerosimillime, ne dicam indubie, curarint, sumptus liberalissime suppeditante S. Hugone, Gratianopolitano episcopo. Porro Massonus, supra non raro iam laudatus, in opere, quod ordinis Carthusiensis Annales inscripsit, lib. I, cap. 2, num. 10 ad questionem, qua, »qualiter . . . S. Bruno et socii eius domicilium sibi constituere ceperint in ista  eremo, in preminenti illo loco, ubi sacellum sancti Brunonis  nunc uisitur,« seipsum interrogat, sequentibus hisce, ut Sanctum eiusque socios, Carthusie eremum primum ingressos, monasterio seu cellulis, eclesieque seu sacello edificandis manum admouisse, confirmet, uerbis respondet: »Traditione constat, eum  cellam illic habuisse, imo et  sacellum uicinum, in quo missam celebrabat: altare enim istius sacelli huc usque immotum perseuerasse creditur. Ibidem etiam tria aut quatuor magna fragmenta rupium, olim ab altis rupibus soluta et decisa, cernuntur, a se inuicem paululum separata, ad quorum pedes tuguria tunc illos fabricasse multi suspicati sunt; et quidem id quasi in transitu factum fuisse, probabile est.

478. »At statim illos cum S. Hugone, et sub eius ope de paruo monasterio ibi construendo, et de locis regularibus erigendis tractasse, credendum est. uisio enim, quam uiderat in somnis sanctus antistes, Christi sibi domum in ista eremo construentis, ad id impellebat.« Hec Massonus, addens preterea, quo tunc a Brunone eiusque sociis tum ecclesiam, tum  nominatim monasterium statim exstrui ceptum probet, tempore Guigonis iam plurima edificia exstitisse exstructa, nec futurum id fuisse, ni Sanctus statim a suo in Carthusiam ingressu manum operi admoueri curasset. uerum cum a tempore quo Sanctus eiusque socii in Carthusie eremum primum sese abdidere, ad tempus usque quo Guigo Carthusiam gubernandam accepit, anni sex supra uiginti, uti ipsemet loco cit. Massonus fatetur, excurrerint, non uideo qui edificia, que Carthusia Guigonis etate complectebatur, exstructa esse iam tum nequiissent, etiamsi Bruno eiusque socii iis construendis statim a suo in Carthusiam ingressu initium non dedissent. Ut ut sit, equidem tum iam supra dicta, tum, qua pressi indubie fuerunt Bruno eiusque socii,  sese aduersus eris iniurias tutandi necessitas dubitare non sinit, quin statim a suo in Carthusiam ingressu cellulas qualescunque, que omnes simul quamdam monasterii speciem preferrent, edificarint. Ait quidem in Stylita mystico puncto 2, num. 3. Raynaudus, tunc ipsos in rupium cauitatibus sedes fixisse; usosque tuguriis, opere tumultuario exstructis, alii asseuerant; uerum id, ut ut ita forsan initio habuerit, diu tamen non durasse, cellasque interea ac ecclesiam a Brunone eiusque sociis edificatas fuisse, uel sola fidem facit fundationis Carthusie charta infra recitanda, in qua preter alia hec leguntur: »Prefata . . .  terra, his terminationibus conclusa, a magistro Brunone et ab  his, qui cum eo erant, fratribus cepit inhabitari et construi anno ab Incarnatione Domini 1084.«

479. Porro ecclesiam ac cellulas iuxta fontem, qui hodieque Fons S. Brunonis dicitur, fuisse tunc a S. Brunone eiusque sociis exstructas, Blomenuenna recitatis num. 474 uerbis affirmat. Atque hoc quidem certum apparet, nec, quin qualiacunque illa edificia »Ad honorem Dei et beate semper uirginis Marie et beati Iohannis Baptiste« fuerint exstructa, dubitandum est, cum ita in Guigonis, testis omni exceptione maioris, consuetudinibus cap. 23 diserte asseratur. uerum sunt, qui fontem illum miraculo excitatum fuisse scribunt; ac alii quidem, quorum Raynaudus in Stylita mystico puncto 2, num. 3 meminit, id meritis S. Brunonis, alii contra hosque  inter Dorlandus Chronici Carthusiensis lib. II, cap. 8, precibus S. Hugonis, Gratianopolitani episcopi, attribuunt. Zacarias Benedictus, fontem illum precibus et S. Brunonis et aliorum omnium, qui cum eo in Carthusia, dum primum in hanc ingressi edificia necessaria construerent aqueque penuria laborarent, a Deo fuisse impetratum, in metrica a se adornata Sancti nostri uita hunc canit in modum:

Planitie in summa celleque et phana struuntur
Christipareque sacrum Genitrici ac ara dicatur.
Ille locus priuatus erat fluuialibus undis.
Non ibi cisterne puteusque nec ullus ibidem.
In fouea tanquam pluuialis lympha manebat
Mortua, et interdum luteo fetebat odore.
In merore omnes incommoda tanta ferebant;
 Sed quid certa fides non impetrat atque meretur?
Se dedit in lacrymas orauitque inclytus ille
Cetus, et obtinuit supplex quod ab arce petiuit;
Namque statim in dura fodere crepidine rupis;
Nec mora, continuo latices fluxere recentes
Et riuos egere amplos uel fluminis instar.
Letati fremuere omnes laudesque dederunt,
Atque salutarunt ex imo pectore celum.
Lambit adhuc curuo fons ille cacumina cursu,
Cellarumque hortos uitreo circumfluit amne.

480. Hactenus laudatus Benedictus, qui quamuis fontem, de quo loquitur, hodieque fontem S. Brunonis appellari non edicat, eumdem tamen fontem, quem ita in hodiernum usque diem nominari, auctores supra laudati affirmant, indubie celebrat,  cum tam fons, de quo ille, quam fons, de quo ille, miraculo feratur exortus. Ast uerene fons is miraculo suam debeat originem? Id equidem non puto. Quod enim a scriptoribus recentioribus, uti hic fit, nullo prorsus uade antiquo adstipulante, miraculo factum asseritur, miraculo uere factum esse, credi non debet, nisi ratio omnino solida ac conuincens contrarium suadeat. Quid autem, queso, occurrit, ut fontem, qui a S. Brunone in Carthusia hodieque nomen conseruat, prodigio olim excitatum, in animum inducamus? An quod hodieque »fons S. Brunonis« uocetur? uerum quidni nomenclationem hanc contrahere atque in hodiernum usque diem conseruare potuerit, quod Sancto eiusque  sociis aquam, quam quotidianis suis usibus necessariam habebant, subministrarit? Quid ni etiam ita uocari potuerit, quod prope eum Bruno cellulam, in qua habitarit, exstructam habuerit? Ut ut sit, Puteanus equidem, Blomenuenna et Surius, etsi omnes fontis cui S. Brunonis cella fuerit adiuncta, mentionem faciant, de miraculo tamen, quo hic fuerit excitatus, altum silent, qui tamen, ac maxime Puteanus, utpote cui Zacarie Benedicti metrica S. Brunonis uita, in qua id memoratur, anno 1510, seu quinquennio antequam suam de hoc sancto Patre suo lucubrationem adornaret, ab ipsomet auctore inscripta ac dedicata fuerit, perspecta haud dubie, que de prodigioso fonte dicebantur, apprime habuerunt; ut proinde silentio suo ea sibi minime  probari indicare uideantur. Sed hec de fonte, qui prodigio cum Sanctus eiusque socii Carthusiam essent ingressi, excitatus fuerit, dicta sufficiant; qui plura de eo desiderat, adeat Surianum in suis in caput 12 Surii Obseruationibus, num. 12, et Raynaudum in Stylita mystico, puncto 2, num. 3.

481. Zacarias Benedictus in metrica, quam concinnauit, Sancti nostri uita prodigio fontis, diuinitus excitati, noue ecclesie, una cum aliis qualibuscunque edificiis in Carthusia, statim atque Sanctus eiusque socii eremum hanc fuissent ingressi, edificari ex dictis cepte, iamque ad umbilicum cum iis perducte, consecrationem, que ab Hugone Gratianopolitano episcopo summo apparatu facta fuerit, subiungit. Ut et hic prestem, quod curioso  lectori futurum spero non ingratum, uersus precipuos, quibus metricus ille biographus rem hanc describit ac celebrat, huc transcribo. Sic habent:

Iamque dies solemnis erat, quo machina surgens
Hospitio poterat monachos seruare decenti.
Hugo ciet clerum ciuesque inuitat ab urbe
Ad summos aditus incultaque limina montis
uisuros fieri festiui encenia templi.
Aes sublime sonat, clamatque ad festa cateruas.
Tunc delubra parant, foliisque uirentibus ornant.
Aptatur paries hederis, pendente corymbo;
Hique ligant buxos, et quas Tritonia frondes
Seruat; ab excelsis trabibus Peneia laurus
Frondet, et hirsute ceunt in serta myrice
Sparguntur flores uioleque per ardua tecta
 Lilia non desunt, narcissus, achantus et aiax
Purpureeque rose; que per uicina ministri
Oppida legerunt; crocus est et myrtus odora.
Esse hic Pestanos hortos et rura putares.
Hic aulea patent; hic picta tapetia fulgent
Misit ephemerides uarias et munera presul
Ad noua phana, quibus muri 'tegerentur et are.
Ostro et luminibus stellant altaria circum.

482. uersibus his Benedictus alios nonnullos, quibus ipsos etiam celicolas ad solemnitatem conuenisse memorat, seu potius more petico, et quidem non nichil, quam par sit, licentiori, fingit, mox subnectit, ac deinde ita prosequitur:

Presul adest, sacras solito capit ordine uestes
Et decus imponit capiti, bifidamque tiaram.
 Fumus odoratus ueniens e thure Sabeo
Altius ascendit, phanique uolumina complet.
Pontifici cathedram parat ille, hic stragula sternit,
Iamque sacerdotes equo discrimine uocum
Incipiunt cantus, rutilas assurgit ad aras
Pastor et erectis celi ad fastigia palmis
Mystica sancta litat superis et munera libat.
Implentur clangore tube, caua tibia dulces
Ad numeros inflabat ebur, dant organa plausus.
Atternant litui partito carmine uersus;
Plectra lyreque aderant, Phebeaque cuncta supellex.
Dedicat interea templum claustrumque sacerdos,
Sitque noue domui nomen Carthusia mandat,
 Condendasque domos habituras nomen ab illa.
Predia donauit, donauit pinguia uille
Iugera, quo monachi sine questu uiuere possint.
Ita laudatus metricus Sancti nostri biographus. Et uero Carthusie ecclesiam, cum ad umbilicum fuisset adducta, a S. Hugone, Gratianopolitano episcopo, consecratam fuisse, unusquisque, quantum opinor, etiam absque uade antiquo facile credet, etsi interim tanto id apparatu, quanto hic innuitur, peractum fuisse, persuadere natus haud sit is scriptor, qui preterquam quod a re gesta quatuor amplius seculis remotus uixerit, petarum loquitur in morem, qui plerumque res, quas tractant, uariis figmentis, ornamentorum quodammodo locum tenentibus, amplificant.

 483. uerum multum abest, ut propense adeo credam, que deinde idem Benedictus absque ullo pariter uade antiquo tradit de habitu monastico, quem S. Bruno eiusque socii eo ipso die, quo prememorata Carthusiensis ecclesie dedicatio facta est, a S. Hugone susceperint. Audi, qui rem illam statim atque solemnem ecclesie Carthusiensis dedicationem retulit, metrice exponat. Hisce eius oratio uersibus concipitur:

Tunc adyta ingreditur Bruno, senique sodales,
Singulus exuitur preciosis atque lacernis
Mollibus, atque trahunt crepidas e cruribus omnes
Confestim, tondent generoso e uertice crines,
Apparent iuuenum generosa et lactea membra,
Nudatique manent, genibusque et corpore flexi.
 Dulcia mittebat suspiria pectus anhelum;
Nec poterant retinere pios pia pectora planctus.
O iuuenum feruor, diuique affectus amoris!
Candida doctoris fratrumque tenerrima dorsa
Mox operit lugens cilicino tegmine pastor,
Atque rudi sacco, niueumque imponit amictum
uirgine de lana, niuea tum cannabe cingit,
Atque tegit scapulas albo clausoque cucullo,
Indicium eterne clausure munditieque.
Innumere astabant turbe, cunctique gemebant
Hoc tanto exemplo moti et dulcedine tanta.

484. Addit preterea laudatus metricus Sancti nostri biographus, angelorum, rebus die illa in Carthusia gestis applaudentium, uoces auditas fuisse. uerum de re hac censendum quid sit, facile  ex iam dictis quisque intelliget; quod uero pertinet ad habitum monasticum, quem tunc Bruno eiusque socii ab Hugone Gratianopolitano episcopo acceperint, etsi quidem, ipsos in Carthusia uilioribus asperioribusque, quam ante, uestibus usos esse, e Petro uenerabili lib. II De miraculis, cap. 28, colligendum appareat, Sanctum tamen habitu monastico ab Hugone primum fuisse indutum, haud credo. Preterquam enim quod id a nullo prorsus scriptore antiquo memorie proditum inueniatur, Brunonem iam inde ab eo tempore, quo in Sicce-Fontane solitudine adhuc uersaretur, ac proin Carthusiam nondum adiisset, habitu monastico indutum fuisse, reque etiam ipsa monachum exstisse, suadent, que  § XXIu in medium adducta iam sunt. Nec est, quod reponas, Sanctum a Guigone in S. Hugonis Gratianopolitani uita eo loco, quo ad hunc accessisse narratur, Magistri titulo condecorari, ac proin eum, cum ad S. Hugonem accessit, habitu monastico indutum nondum fuisse, nedum monachum exstisse, preterquam enim quod tum Sanctus, quia a Landuino aliisque, qui cum eo Gratianopolim uenerant, seque in illius disciplinam dederant, Magistri titulo honorabatur, magister a Guigone appellari potuerit, potuit etiam, ut ut Remensium scholarum magisterio seu prefectura iam sese abdicasset, ita adhuc ob id olim gestum uocari. Ac posteriori quidem hoc sensu Sanctum a Guigone uocari Magistrum idcirco existimo, quod ibidem et Landuinus Magister ab eo  uocetur, nec alia de causa, quam quod olim scholarum alicubi Magisterium gessisset, altiorisue ordinis scientias docuisset, talis huic nomenclatio uideatur potuisse attribui. Ut ut sit, Sanctum equidem ex eo, quod a Guigone eo loco, quo ad Hugonem, Gratianopolitanum episcopum, cum sex sociis accessisse narratur, magister nuncupetur, habitu monastico indutum tum nondum fuisse, argui non potest, cum etiam in charta donationis Carthusie infra huc transcribenda, dataque anno 1086, quo Carthusianum biennio iam egerat, Magister uocetur, eodemque etiam titulo, cum post in eremo Calabrina iam uersaretur, ad mortem usque honoratus fuerit.

485. Ad uiuendi modum, quem Sanctus eiusque socii in Carthusia tenuerint, sermonem modo conuertamus.  Quem S. Bruno eiusque socii in Carthusia tenuerunt uiuendi modum, eumdem etiam aut certe non multum absimilem seruasse, qui quadraginta nondum post Sancti obitum elapsis annis seu Petri uenerabilis etate floruerunt, religiosos Carthusiensis eremi incolas, ambigendum non apparet. Ut ergo, quam illi uiuendi rationem fuerint secuti, lectorem utcumque edoceam, uite ab hisce ducte capita precipua e Petro uenerabili ei exhibeo. Hic itaque scriptor, fide utique hac in re longe dignissimus, lib. II De miraculis, cap. 28, de sui temporis Carthusianis ita memorat: »Ad edomandum iumentum corporis sui, et ad subigendam iuxta Apostolum legem membrorum suorum, repugnantem legi mentis sue, duris carnem ciliciis  semper exasperant, continuatis pene acribus ieiuniis corpora affligunt, extenuant et desiccant. Inde est quod pane furfureo semper utuntur, uino adeo adaquato, ut merito magis uillum, quam uinum dicatur. Ab omni carnium esu tam sani quam egri in perpetuum abstinent. Pisces nunquam emunt, sed forte ex caritate datos accipiunt. Die Dominico et quinta feria tantum caseum uel oua ad uescendum admittunt. Tertia feria ac Sabbato, aut legumine aut olere cocto utuntur. Omni secunda, quarta et sexta feria pane solo et aqua contenti sunt. Semel in die semper comedunt, exceptis octo diebus Natalis Domini, octo diebus Pasche, octo diebus Pentecostes, Epiphania Domini, Representatione eius,  hoc est, Purificatione sancte Marie, Annuntiatione Domini, quando Paschali tempore prouenit; Ascensione Domini, Assumptione ac Natiuitate iam dicte sacre uirginis, Matris eius, et exceptis festis duodecim Apostolorum, sancti Ioannis Baptiste, sancti Michelis, sancti Martini, et illo, quod in Kalendis Nouembris celebratur, festo Omnium Sanctorum.

486 »Super hec omnia more antiquo Aegyptiorum monachorum singulares cellas  perpetuo inhabitant, ubi silentio, lectioni, orationi atque operi manuum, maxime in scribendis libris, irrequieti insistunt. In eisdem cellis debitum regularium Horarum, hoc est, Primam,  Tertiam, Sextam, Nonam, Completorium, signo ecclesie commoniti Deo persoluunt. Ad uesperas et Matutinas in ecclesia cuncti conueniunt, ibique, non perfunctorie, ut quidam, sed intentissime, oculis in terram demissis, cordibus celo infixis, Deo preces, Deo gratiarum actiones persoluunt; totumque suum tam interiorem, quam exteriorem hominem habitu, uoce, uultu, rebus uisibilia excedentibus, spretis cunctis aliis, intentum, imo affixum esse, ostendunt. Ab hoc more excipiunt illos festiuos dies, qui supra scripti sunt, in quibus bis comedunt, et in quibus more monachorum non per cellas, sed simul habitantium, non solum omnes Regulares Horas in ecclesia decantant, sed et in refectorio tam post Sextam, quam post uesperas,  nullo sospite excepto, communiter edunt. Quibus tantum diebus antiquorum eremitarum emulatione, ne ab aliis sacris operibus, licet dignitate inferioribus, impediantur, salutare omnipotenti Deo pro salute sua ac mundi sacrificium offerunt, quod ex usu iam ueteri tracto nomine, quia Deo mittitur, Missa uocatur. His sacris diebus, qui singulari priuilegio a Domino uel eius Resurrectione Dominici dicuntur, ac sepe dictis ipsius uel Sanctorum eius solemnitatibus missas celebrant. Diebus, quibus eis legumine uti licet, illud ipsi, ad mensuram accepium, sibi aptant et coquunt.

487. »Hoc uero tunc, quando non communiter in refectorio, sed quando eos in cellis suis solos comedere eremitica institutio precipit. uinum nullo tempore  ante mensam uel postea sumunt. Sed si quis tunc sitim passus fuerit, aqua ei, non uino, uti licet.« Eadem fere aut certe non multum absimilia, que a Carthusianis, etate sua florentibus, fuerint obseruata, Guibertus de Nouigento sepissime supra laudatus, qui anno 1124 e uiuis excessit, lib. I de uita sua, cap. 11 recenset; ad quem proinde curiosum lectorem remitto, Petri uenerabilis uerba, huc spectantia, qui maioris utique fidei auctoritatisque quam Guibertus hac in re est, in medium protulisse contentus. Non possum tamen, quin huc transcribam uerba, quibus hic scriptor Carthusiensum studium, a S. Brunone parente ad eos indubie transmissum, in conscribendis libris predicat. »Cum,  inquit lib. I de uita sua, cap. 11, in omnimoda paupertate se deprimant, ditissimam tamen bibliothecam coaggerant. Quo enim minus panis huius copia materialis exuberant, tanto magis illo, qui non perit, sed in eternum permanet, cibo operose desudant.« Confirmat id deinde comitis Niuersis exemplo, qui, eum argente, que Carthusianis miserat, munera repudiata fuisse, accepisset, »Boum tergora et pergamena plurima eis transmisit, que pene ineuitabiliter ipsis  necessaria esse cognouit.« Cur porro summam diligentiam operamque in describendis libris ponerent, docet nos Guigo, in Consuetudinibus cap. 28 sic scribens: »Libros . . . , tanquam sempiternum animarum nostrarum cibum, cautissime  custodiri et studiosissime uolumus fieri; ut, quia ore non possumus, Dei uerbum manibus predicemus. Quot enim libros scribimus, tot nobis ueritatis precones facere uidemur.« Addi potest, partim etiam id fecisse illos, tum ut inopie sue  consulerent, tum ne Ecclesie uiderentur prorsus inutiles, hincque eorum institutum calumniandi ansam maleuoli arriperent.



§ XXuIII. An Sanctus nouam Regulam scripserit, et an ad ullam ex ante scriptis ac nominatim Benedictinam obseruandam se suosque discipulos adstrinxerit.

488. Austeram admodum, quam Sanctus eiusque  discipuli in Carthusia duxere, fuisse uitam, uel sola norme, ad quam hanc exegerint, § precedenti e Petro uenerabili proposita capita sufficienter ostendunt; uerum queri hic iam potest, primo quidem an hec S. Bruno aliaque Regula quapiam prescripta discipulis suis obseruanda iniunxerit; deinde uero an hosce simul ac seipsum ad ullam ex ante scriptis, ac nominatim S. Benedicti Regulam obstrinxerit. Innocentius le Masson in Opere, quod ordinis Carthusiensis Annales inscripsit, lib. I, cap. 3, num. 3, sic scribit: »Nullam uiuendi normam a sancto Brunone scriptam fuisse, credimus: sed sancti illius uiri documenta et exempla erant illis quasi uiuens Regula, quam adimplere et ad suos successores per exempla etiam ipsi transferre didicerant.  Ipsam tamen eamdem esse non dubitamus, quam postea R. Pater Guigo scriptis mandauit; nichilque in eius Consuetudinibus reperiri credimus, quod quasi ab ore sancti Brunonis per discipulos, qui eum uiderant et audierant, non didicerit. uix enim ante quinque aut sex annos sanctus Bruno obierat, quando Guigo noster ad Ordinem uenit. In istis ergo scriptis a R. Patre Guigone Consuetudinibus firmiter credendum est sancti Brunonis mentem, documenta et dirigendi modum depingi et contineri, acsi propria eius manu scripta fuissent. Quod eo facilius quisque sibi persuadebit, quo certior fieri debet B. Landuinum, quem sanctus Bruno sociis, ad eremum Carthusie reuertentibus, prefecerat, uiam  longissimam arripuisse, ut ipsum Carthusiensis Instituti fundatorem, in eremo Calabrie tunc degentem, adiret, cum eo de obseruantiis Carthusiensibus tractaturus, et ab ipsius ore auditurus, quid et qualiter in Carthusiana conuersatione et uiuendi modo esset a suis asseclis obseruandum. Prime ergo Carthusianorum constitutiones legi gratie non erant absimiles; nam potius scripte erant in tabulis cordis carnalibus, non littera, sed spiritu, quam in manuscriptis codicibus.«

489. Ita Massonus, nullam a S. Brunone regulam scriptam fuisse, docens; qua sane in re non possum non ei assentiri, cum id a sancto factum, a nullo hactenus scriptore siue recentiori siue antiquiori memorie proditum inuenerim. Ast an nulli  pariter regule ex ante scriptis, nec nominatim Benedictine, sese suosque astrinxit? Mabillonius in seculi sexti Benedictini partem secundam Prefatione num. 87 sic scribit: »Nunc postulat locus, ut de prima regula Carthusiensium agamus, quam sanctus Bruno eis prescripsit, antequam prima illius ordinis statuta a Guigone in scripta redigerentur. Hanc autem regulam sancti Benedicti fuisse, multis constat argumentis. Primo Guigo ipse statuta sua edidit ad mentem huius regule, ut docet inscriptio eorumdem statutorum in codice Portarum, in quo illa habentur sub hoc titulo: »Statuta Guigonis Carthusie prioris et aliorum Patrum iuxta regulam sancti Benedicti.« Unde Guigo ipse in prefatione sua hec statuta scribere se distulisse ait  »quod uel in epistolis beati Hieronymi, uel in regula beati Benedicti seu in ceteris scripturis authenticis, omnia pene, que hic religiose, inquit, agere consueuimus, contineri credebamus.« Certe non aliam in capite 23 formulam professionis, quam Benedictinam proponit. Deinde Eugenius III in priuilegio Carthusie Montis-Dei concesso, statuit, »ut ordo monasticus secundum beati Benedicti regulam, normam quoque et institutiones fratrum Carthusiensium perpetuis ibi temporibus inuiolabiliter conseruetur.« Ad hec Paschalis II Lanuino Squillacii post sanctum Brunonem priori indulget, ut in quadam ecclesia iuris eremi, que apud Squillacium sita erat, monasterium constituat, »ut fratres  austeritatem eremi ferre non ualentes, iuxta beati Benedicti regulam illic possint omnipotenti Deo deseruire: quam nimirum habitationem per prepositum et decanum,« inquit, »gubernari disponique precipimus; sic tamen ut eremi prepositus semper preferatur et maior habeatur, et sic ut idem monasterium eremi dispositioni subiaceat, item eiusdem loci prepositus et decanus subiiciatur magistro eremi. Data Lateranis uI Kal. Februarii.«

490. »Ex quibus intelligitur, duplex illic Carthusiensium genus fuisse, anachoretarum et cenobitarum, ut apud Camaldulenses; et utrisque priorem eremi prefuisse secundum regulam sancti Benedicti, qui utrosque in regula sua instituit. Hoc  autem diploma intelligitur de monasterio Mentauri, quod Squillacio tribus millibus distabat, ut fusius in Annalibus nostris referemus, ubi utrorumque, scilicet anachoretarum et cenobitarum Squillacensium, constitutiones referemus. Denique Carthusienses ante sancti Brunonis canonizationem sanctum Benedictum in sua confessione Patrem suum dicebant, retinentque etiam nunc dispositionem officii diuini ex regula sancti Benedicti, cuius festum solemni pro more suo ritu semper obseruarunt.« Ita hactenus. Mabillonius contendens S. Brunonem, qui ex dictis nouam regulam non condidit, particularem tamen regulam suis prescripsisse, seu se discipulosque suos uni cuidam particulari regule astrinxisse, hancque S. Benedicti regulam fuisse. uerum  anne argumenta, que in medium adducit, rem plane euincunt? Id equidem non puto; imo uero ex hisce, que Guigo in prefatione, conscriptis a sese Carthusie consuetudinibus seu statutis premissa, suppeditat, queque Mabillonius pro se laudat, sequentibus uerbis: »A quo negotio  rationabilibus, ut putamus, de causis diu dissimulauimus, uidelicet quod uel in epistolis beati Hieronymi, uel in regula beati Benedicti, seu in ceteris scripturis authenticis omnia pene, que hic  religiose agere consueuimus, contineri credebamus,« consectarium potius uidetur, ut nulli prorsus particulari regule S. Bruno sese suosque astrinxerit.

 491. Audi, qui Massonus in opere, quod ordinis Carthusiensis annales inscripsit, uerba illa commentetur. »Hinc  patet, inquit, libertas, qua S. Bruno et successores eius uoluerunt propositum et modum sibi uiuendi eligere, et componere, prout spiritus et prudentia suggererent, et non se astringere ad illas regulas seu constitutiones specificas, que in uariis ordinibus monasticis siue in Oriente siue in Occidente iam dudum fuerant condite. Nihil sibi elegit S. Bruno pro uiuendi modo, quod non esset sanctorum Hieronymi, Benedicti et aliorum scriptis laudatum, sed non ideo illorum regulis se addixit, quamuis inde ueluti spiritualis apis collegerit, unde  mel et ceram propriam componeret. Non ergo improperari potest sui instituti professoribus, quod has uel illas sanctorum siue Antonii, siue Climaci siue Benedicti siue Bernardi aut ueterum Orientalium Patrum instituta et praxes non sequantur, quia sui propositi non sunt, nec illas seruandas sibi elegerunt.« Sane, cum Guigo uerbis recitatis doceat, non in sola S. Benedicti regula, sed uel in S. Hieronymi Epistolis, uel in S. Benedicti regula uel denique in scriptis aliis, quod ad tempus usque, quo scribebat, in Carthusia religiose agi solitum fuisset, contineri, satis utique indicat, fuisse tunc Carthusianos non uni S. Benedicti regule obseruande obstrictos, sed ea secutos esse optima uiuendi instituta, que siue apud S. Hieronynum, aut Benedictum,  siue apud alios quoscunque sanctos Patres ei uite generi, quod amplexi erant, magis existimabant idonea; ut annalium Carthusiensium libri quarti hactenus non uulgati auctor anonymus merito contendat, »S. Brunonem eiusque discipulos nunquam sese determinate alicui ex monasticis regulis astrinxisse, sed pro arbitro accepisse ex antiquorum tum scriptis, tum exemplis, quod uite eremitice perfectioni accommodatum uideretur.«

492. At uero ait uerbis proxime recitatis Mabillonius, condita a Guigone statuta in codice Portarum hunc preferunt titulum: »Statuta Guigonis Carthusie prioris et aliorum Patrum iuxta regulam sancti Benedicti.« Primum hoc est, quod pro opinione sua is scriptor adducit, argumentum. uerum  preferant, ut inquit, hunc in codice illo titulum Guigonis statuta, hinc tamen, ut uult, consequens non est, ut hec ad regule Benedictine mentem Guigo exegerit. Cum enim titulus ille ipsummet, ut apparet, Guigonem non habeat auctorem, fieri potest, ut ab aliquo, qui, qua ratione Guigo statuta sua condidisset, minus habebat compertum, prefato codici fuerit ascriptus. Ut ut sit, ad solius regule Benedictine mentem statuta sua non exegisse seu condidisse Guigonem, ipsemet in prefatione, quam hisce prefixit, non obscure indicat. Ait enim, sese, non noua seu precepta seu statuta, sed Consuetudines scriptis mandare, id est, que agi tunc solerent in Carthusia; quare, cum hec, uti ipsemet uerbis  supra huc transcriptis indicat, non in sola S. Benedicti regula, sed uel in hac, uel in Epistolis beati Hieronymi, uel in aliis scripturis authenticis contineantur, consequens fit, ut Guigo statuta sua ad solam S. Benedicti regulam non exegerit, ac proin, ut ad hanc unice seruandam se suosque sequaces non astrinxerint S. Bruno eiusque discipuli. Nec Sanctum eiusque discipulos sese uni S. Benedicti regule astrinxisse, euincit, quod Mabillonius etiam laudat, priuilegium Carthusie Montis-Dei ab Eugenio III concessum.

493. Hoc enim pontifex statuit, ut ibidem ordo monasticus inuiolabiliter seruetur non tantum »secundum beati Benedicti regulam, »sed« etiam secundum normam et institutiones fratrum Carthusiensium;«  ut proinde priuilegii illius pontificii ui in Montis-Dei monasterio non una, imo ne tota quidem S. Benedicti regula fuerit obseruanda, sed ee duntaxat huius partes, que cum particularibus Carthusiensium institutionibus conuenirent; ex eo autem, quod aliqua regule Benedictine instituta a S. Brunone eiusque discipulis horumue sequacibus adoptata fuerint atque obseruata, consequens non est, ut ad unam ac totam illam regulam obseruandam sese S. Bruno eiusque discipuli uoluerint obstringere. Hinc pro opinione sua Mabillonius nichil posset conficere, etsi etiam ei, quod preterea in argumentum adducit, tantisper daremus, Carthusianos hodieque diuini officii dispositionem retinere ex regula S. Benedicti.  uerum ne hoc quidem ueritati exacte uidetur consonum. Etenim Massonus in opere, quod ordinis Carthusiensis annales inscripsit, in hec statutorum Guigonis uerba: »In quo  cum ceteris monachis multum, maxime in psalmodia regulari, concordes inueniantur;« ita commentatur: »Non dicit, »in totum,« quia reuera in componendo diuino officio Carthusiano ritus quidem monasticus in duodecim psalmis, tribus Canticis et duodecim Lectionibus et aliis similibus assumptus est, sed non pauca etiam ei adiuncta fuerunt ex ritibus tum ecclesie Lugdunensis, tum Gratianopolitane, in cuius diecesi sita est Carthusia, ut probari potest ex antiquis Missalibus ecclesie Gratianopolitane et modo celebrandi missam tunc ibi usitato, que in  nostris ad unguem fere referuntur; itemque ex ueteribus antiphonariis et precibus, que ab ecclesia Lugdunensi in nostrum usum constat fuisse transumpta.«

494. Carthusianus anonymus, annalium ordinis sui libri quarti hactenus non uulgati auctor, in auctiori huius operis sui exemplari, quod penes me non exstat, quodque Carthusie uallis-Dei est, nonnulla etiam huc spectantia pag. 56 suppeditat. uerba, quibus id facit, Carthusianus Parisiensis supra adhuc laudatus, qui illud, ut mihi ipsemet significauit, ad manum habet, quique suum nomen subticeri omnibus modis uult, describere, mecumque communicare pro summa sua humanitate est dignatus. Sunt autem hec: »Sanctum Benedictum,  cenobitice uite in partibus Occidentalibus instauratorem, ab ipsius ordinis incunabulis nostri uenerati sunt, eius festum pre ceteris solemne semper colentes, ut ex consuetudinibus Guigonis uidere est. Nec immerito, cum ex eius regula cenobitice uite accommoda quedam deprompserint, maxime ea, que circa diuinum officium uersantur. Unde Robertus de Monte, in tractatu de abbatibus et abbatiis de origine Carthusiensium agens, ait: »Instituta uero nocturni et diurni officii secundum regulam sancti Benedicti persoluunt.« Et noster Guigo in prologo suarum Consuetudinum dicit, »quod in diuino officio cum ceteris monachis multum, maxime in psalmodia regulari, concordes inueniantur.«  Non tamen ita stricte ritus sancti Benedicti obseruamus, quin in quibusdam discrepemus ab eis, maxime circa ceremonias tum misse, tum diuini officii, circa lectiones Matutinarum, preces Horarum, cantus, hymnos, et alia huiusmodi, que partim recenset cardinalis Bona.« Ita ille, simul etiam suggerens, cur Carthusiani solemne semper habuerint S. Benedicti festum, quod scilicet, non quidem solam ac totam sancti huius monachorum Patris regulam, sed aliquot saltem ex hac capita ordinis sui seu statutis seu Consuetudinibus ascripsissent. Atque hinc factum etiam esse potest, ut Carthusiani ante S. Brunonis canonizationem S. Benedictum in sua confessione »Patrem suum« dixerint; ut proinde hinc etiam, S. Benedicti regulam  a S. Brunone primis Carthusiensibus fuisse prescriptam, neutiquam euincat Mabillonius.

495. Nec id porro etiam euincit duobus aliis hic adhuc discutiendis argumentis, quorum alterum a priuilegio, per Paschalem II Lanuino, Squillacii post S. Brunonem priori concesso, alterum a professionis formula, apud Carthusianos usurpata, repetitur. Quis enim ex eo, quod hec eadem sit, que Benedictinorum, merito concludendum putet, regulam, que horum est, Carthusianorum pariter esse? Professionis formula eadem fere est quantum ad substantiam in plerisque, ne dicam in omnibus, religiosis ordinibus, nec propterea tamen horum omnium eadem pariter est quantum ad substantiam regula. Nec refert, professionis formulam tum Carthusianorum,  tum Benedictinorum iisdem plane uerbis concipi. Uti enim ex eo, quod quepiam regule Benedictine statuta uerbotenus etiam in Carthusianorum regulam sint illata, consequens secundum iam dicta non est, ut hanc totam ac solam primis Carthusianis obseruandam S. Bruno prescripserit, ita nec hoc, ut consideranti patebit consectarium esse potest ex eo, quod, quibus uerbis apud Benedictinos professionis formula concipitur, iisdem etiam hanc sibi usurpandam Carthusiani acceperint. Quod modo ad priuilegium, a Paschale II Lanuino concessum pertinet, unice in hoc agitur de particulari monasterio Mentauri, a Lanuino, pontifice indulgente, tribus a Squillacio milliaribus erecto, in quo, qui uite eremitice idonei non erant, uiuendi  modum, a Carthusianorum reliquorum uiuendi modo diuersum, tenuerunt; quare, etsi etiam nouis monasterii illius incolis solam et integram S. Benedicti regulam diserte fuisse prescriptam, tantisper daremus, consectarium inde nondum foret, ut hec pariter primis Carthusiensibus a S. Brunone fuerit prescripta. Atque ita modo nullo prorsus ex argumentis, quibus Benedictine regule Carthusienses a S. Brunone fuisse astrictos, Mabillonius contendit, euictum id utcunque dari, ex omnibus iam dictis satis liquet.

496. Et uero, ut meam modo hac in re aperte dicam sententiam, Sanctum nostrum nec se, nec suos ad solam ac totam S. Benedicti regulam obseruandam  obstrinxisse, uel ex eo palam est, quod, quecunque obseruanda sibi suisque imposuit, reque ipsa obseruauit, ea fere omnia in Consuetudinibus Guigo scripto expresserit, multumque absit, ut he solam ac totam Benedictinam regulam comprehendant. uidit id tandem, quantum opinor, Mabillonius, hincque a priori opinione nonnichil deflectens, Brunonem duntaxat »S. Benedicti regulam, quatenus anachoretarum ferebat institutum, sibi suisque sectandam« proposuisse, Annal. Bened. lib. LXuI, num. 65 scripsit. uerum ne hoc quidem, uti ex iam dictis ac porro dicendis pronum est colligere, supra adducta e scriptore illo, quem tamen hic ueterum Script. tom. uI in Prefat., num. 32 Marteneus sequitur, argumenta euincunt. Ast contra, speciale quoddam  uite genus S. Brunonem eiusque sequaces assumpsisse, seu speciali cuidam regule, que et a Benedictina et ab aliis quibuscunque ante conditis esset diuersa, sese astrinxisse, merito contendit Carthusianus anonymus, annalium Carthusiensium libri quarti hactenus non uulgati auctor, ita huius lucubrationis sue, ut Carthusianus Parisiensis num. 494 iterum laudatus me etiam docuit, loco ibidem citato scribens: »Heftenus . . . libro primo Disquisitionum monasticarum, tractatu nono de regulis, duodecimo seculo scriptis, disquisitione quarta statuta nostra, que uere dici regulam fatetur, a regula sancti Benedicti distinguit. Et tractatu secundo libri secundi, disquisitione quinta de Carthusiensibus loquitur, tanquam diuersis ab ordine Benedictino: »Ut eos  omittam,« inquit, »qui sub S. Benedicti regula Deo seruiunt  ordo Carthusianus plurima a S. Benedicto mutuatus est, etc.« Quibus uerbis aperte innuit Carthusienses, etsi plurima a sancto Benedicto mutuati sint, non tamen sub eius regula Deo seruire. Et reuera tractatu sexto eiusdem libri, disquisitione quarta recensens ordines, Benedictinam regulam profitentes, nullam facit mentionem Carthusiensium.

497. »Idem censuit ante ducentos annos sanctus Antoninus, ita  scribens: »Post Benedictum omnes monachi Occidentis militant sub regula beati Benedicti  et ipsum habent in patrem, exceptis Carthusiensibus, qui habent speciales suas constitutiones.« Et reuera cum Guigo, primus legifer noster dicat loco citato: »In Epistolis B. Hieronymi uel in regula B. Benedicti seu in ceteris scripturis authenticis omnia pene, que in Carthusia religiose agere consueuimus, contineri,« his uerbis satis aperte innuit, Carthusienses sibi aliquam specialem uiuendi normam prescripsisse, a ceteris regulis diuersam. Quam ob rem Franciscus a Puteo, explicans illud Raynaldi nostri statutum, quo prohibetur, ne professi in ordine Cisterciensium et consimilium, ad nos transeuntes, possint habere aliquam obedientiam, declarat, quod per illud uerbum  CONSIMILIUM intelligantur monachi omnes, qui militant sub regula sancti Benedicti. Quis non uideat, nostrum Puteanum tacite Carthusienses a ceteris sancti Benedicti monachis distinguere, tanquam alteri regule subditos. Noster Boso, scribens contra eos qui dicunt ordinem Carthusiensem non habere regulam, agnoscit quidem statuta nostra ex diuersis sanctorum Patrum scriptis composita esse: »Patet namque,« inquit, »in eisdem statutis, quod illa, que ibi scripta sunt, aut sunt de regula B. Benedicti, aut de epistolis B. Hieronymi, aut de collationibus Patrum seu de uitis Patrum uel etiam de libris Cassiani, et aliorum sanctorum doctorum Ecclesie.« Deinde multas recenset regulas, subditque: »Sed ordo Carthusiensis nullam potuit assumere  de his predictis, quia omnes predicte regule sunt uel fuerunt de uita communi et cenobitica instituta; de uita uero eremitica inuenitur regula laudabilis et deuota, a Petro Damiano stylo eloquentissimo edita et digesta, sed nec illam potuerunt et noluerunt Carthusienses assumere, quia uita Carthusiensium, ut supra ostensum est, quamuis a maiori et digniori parte sit eremitica iudicanda, tamen est composita ex solitaria et communi.

498. »Et ideo omnino oportuit, cum nulla prius esset talis religio, quod sibi facerent regulam specialem. Quia secundum regulas supra dictas beati Augustini, Benedicti et aliorum supra scriptorum monachi uel canonici simul habitare debent, simul  comedere, simul dormire et sic de singulis, sicut exigit uita cenobitica et communis. Carthusienses ergo, qui pro maiori parte anachoreticam uitam ducunt, et soli frequenter comedunt et soli dormiunt, sicut superius est ostensum, non potuerunt sumere aliquam regulam de predictis. Sed sibi nouam, sanctam et rationabilem ediderunt, sancto Spiritu inspirante, quam, eodem Spiritu operante, sancta Romana Ecclesia ex certa scientia perfectissime confirmauit, ut alibi probabimus.« Ex his et aliis, que diximus supra, patet, Carthusienses speciale quoddam uite monastice genus assumpsisse ac proinde ordinem, ab aliis ordinibus diuersum, constituere in Ecclesia Dei.« Ita hactenus Carthusianus  anonymus laudatus, e rationibus, tum quas e Bosone ipsis huius uerbis recenset, tum quas aliunde repetit, contendens, regulam a regulis omnibus antecedentibus diuersam, Carthusianos ac proin S. Brunonem, qui hos illam suo exemplo uiuendique modo docuerat, sibi seruandam statuisse. Et uero cum, ut Boso ait, Carthusianorum uite ratio partim eremitica, partim cenobitica sit, nec ulla e regulis, ante S. Brunonis etatem conscriptis, huusmodi uite generi foret accommoda, aliam sane, que hac prerogatiua gauderet, sibi suisque sequacibus prescribere seu hisce exemplo suo effingere, necesse habuere. Sanctus noster primique eius discipuli, idque proinde, ut uerbis recitatis annalium Carthusiensium auctor anonymus contendit,  re etiam uera fecisse existimandi sunt; quod cum preterea ex aliis etiam supra dictis satis manifestum appareat, finem rei huius discussioni impono.



§ XXIX. An uictor III papa Carthusiensem ordinem approbarit, et qui sanctus Hugonem Gratianopolitanum episcopum sui reuerentem habuerit, Carthusieque eremum sibi donari impetrarit.

499. Gaufredo, uosiensi priori, qui, ut supra docui, uictori III pape uisionem, qua hic Dominum, in Carthusie eremo habitaculum sibi construentem, uiderit, diuinitus oblatam refert, in metrica, quam adornauit, Sancti nostri uita fidem adhibuit Zacarias Benedictus, hincque, uisionem illam a Deo, qui nichil facit frustra, uictori indubie, non quidem adhuc monacho, ut Gaufredus ait, sed iam pape  quo ex hac factam a sancto Carthusie fundationem Dei opus esse, intelligeret, itaque ad hanc apostolica auctoritate confirmandam moueretur, oblatam fuisse, ratus, fuisse reipsa abs illo Carthusie fundationem confirmatam, in animum induxit, ut sequentes, quibus rem hanc canit, uersus fidem faciunt.

Septimus excelsis titulis in sede Latina
Gregorius residens orbis retinebat habenas;
Quo moriente, habuit Petri moderamina uictor,
Isque ad olympiacos tum forte aspexit in axes,
Felicesque choros uidit splendore corusco
Sedibus e sanctis letum associare Tonantem;
Qui Carthusiacos pergens inuisere colles,
Hi sibi fundabant dignas in cotibus edes
 Obstupuit, montes illos et clima notauit,
Cursoremque illuc celerem celeresque tabellas
Misit, et Hugoni uisa hec miracula scripsit.
Hugo admiratus, quodcunque euenerat illo
Tempore rescripsit, queue in confinibus illis
Egerat Omnipotens, calamo dat nota uolanti,
Doctorem et senos comites a turbine mundi
Conuersos, septem stellarum lumina nec non
Ordinis incepti seriem, strictumque rigorem.
500. Nuncius abscessit, Latiamque rediuit ad urbem.
Maximus ut Pastor cepit noua nuncia, gaudens
Conuocat extemplo patres, sanctumque senatum,
Quos Romana facit sublimes purpura, pandit
 Omne, quod acciderat, factum, et diuinitus auctum
Confirmauit opus uotis concordibus aule,
Diuinisque illud, confecto grammate, donis
Muniuit, uariisque effecit dotibus almum,
Seruanturque notis signata bifrontibus era.
Hic fuit ante gradum supremi culminis abbas
Montis Oliuiferi, cui nomen ab urbe Casinas,
Que fuit Aeneadum celebrata colonia quondam.
Hoc et idem plures summi fecere parentes,
Qui caput excelsum triplici diademate cingunt.
Ita ille, et uisionem, quam hic canit, uictori pape, non adhuc, ut iam dixi, Cassinensi monacho, aut, si mauis, abbati, sed iam, contra ac Gaufredus scribit, creato summo pontifici, fuisse oblatam, et abs illo Carthusie fundationem, cum hanc a S. Brunone  factam, ex Hugone, Gratianopolitano episcopo, intellexisset, datis litteris apostolicis confirmatam fuisse, memorie prodens. uerum confirmationis huius nec ipsemet Gaufredus, qui uisionem uictori pape oblatam scribit, nec ulli alii, quos quidem hactenus uiderim, meminerunt scriptores, Zacaria Benedicto antiquiores. Hinc fit, ut illam ex coniectura tantum, quam e credita sibi, que uictori fuerit oblata, uisione formauit, metricum illum Sancti nostri biographum astruxisse, uehementissime suspicer, ne dicam, pro indubitato habeam. uerum cum ex supra dictis Gaufredus, dum uisionem, qua uictor III papa Deum, in solitudine Carthusie habitaculum sibi construentem uiderit, litteris mandauit, a ueritate aberrarit, ab hac pariter,  quam ex uisione illa format, coiecturam dictam aberrare ambigendum non est.

501. Ad hec uictor anno 1086 ad solium pontificale fuit euectus, nec uitam protraxit ultra annum proxime sequentem, quo ei Urbanus II successit; non exstitisse autem ante tempus, quo Urbanus II S. Petri cathedram occupare cepit, pontificias litteras, ordinis Carthusiensis facientes mentionem, anonymus primorum quinque Carthusie priorum chronographus, seu antiquior Sancti nostri biographus, qui maioris utique fidei auctoritatisque est quam metricus, de quo hic, biographus Zacarias Benedictus, non obscure docet; postquam enim ab Urbano II litteras infra huc transcribendas, quibus Siguinus, Case-Dei abbas, Carthusiam Landuino  huiusque sociis, qui eam, Brunone abeunte Romam, deseruerant, restituere iussus fuit, scriptas fuisse, num. 19 retulit, num. proxime sequenti subiungit: »Et iste uidentur prime littere papales, que inueniuntur de ordine Carthusiensi facere mentionem.« Iam uero, cum littere ille, quas ex dictis Urbanus scripsit, prime sint, que ordinis Carthusiensis mentionem facere inueniantur, litteris scriptis a uictore III Carthusie fundationem confirmatam seu approbatam non fuisse, pro indubitato, accedente preterea uniuersali de re hac scriptorum omnium antiquorum silentio, est habendum; ut proinde Zacarias Benedictus id factum, perperam notarit. Nec ex hoc tantum metricus hic sancti biographus  erroris arguendus uenit; uerum etiam ex eo, quod S. Hugonem, Gratianopolitanum episcopum, Carthusiensem habitum a S. Brunone suscepisse, Carthusianisque adeo fuisse etiam ascriptum, memorie prodat; etenim rei huius nuspiam meminit Guigo, Hugonis accuratissimus fideque dignissimus biographus, qui tamen eam, si fuisset, omni dubio procul sciturus, scitamque litteris commendaturus fuisset.

502. Ast hic error, a subdititio Sigeberto  primum profectus, utcunque excusandus uidetur: etsi enim Hugo habitum Carthusiensem nunquam induerit, Carthusianus tamen quodammodo estimari potuit, tum ob desiderium, quo, ut Carthusianum, abdicato episcopatu, profiteri posset,  arsisse dignoscitur, tum ob singularem, quo in Carthusianos ferebatur, affectum frequentemque cum hisce in Carthusia commorationem. Ac maximum quidem S. Hugonis in S. Brunonem Carthusianosque affectum fuisse, palam est tum ex Guigonis uerbis supra hunc transcriptis, tum ex eo quod, ut Guibertus de Nouigento lib. I de uita sua cap. 11 docet, »abbatis« quodammodo ac »prouisoris« domus Carthusiensis »uices,« cum scilicet ex ea Bruno iam discessisset, agere grauatus non sit sanctus ille antistes. Accedit antiquior Sancti nostri biographus, qui eum ita in ordinem domumque Carthusiensem beneficum fuisse, num. 14 scribit, ut tum huius, tum illius cum S. Brunone dici possit »fundator, et quamuis non primus, tamen quodammodo  precipuus institutor.« Quod autem ad Hugonis in Carthusia commorationem pertinet, fuisse hanc sane admodum frequentem, eiusdemque illum tempore ad Carthusianorum exemplar ac normam, unde et pro Carthusiano quodammodo haberi potuerit, uitam suam ad amussim exegisse, docet nos iterum Guigo in conscripta a se sancti illius antistitis uita partim uerbis supra huc iam transcriptis, partim hisce, que nunc subdo: »In tantum autem  eremum  deuotus incolebat et sedulus, ut eum magister Bruno nonnunquam exire compelleret, Ite, dicens, ite ad oues uestras, eisque, quod debetis, exsoluite. Eo tempore, magne paupertatis et humilitatis ardore succensus, uoluit equitaturas  suas cunctas uendere, et diuiso pauperibus pretio, propriis pedibus in predicatione discurrere. Sed homo profundi cordis, magister Bruno scilicet, cuius consiliis non aliter, quam preceptis obtemperabat abbatis, non consensit timens, ne apud se forsan extolleretur, aut a ceteris de singularitate iudicaretur episcopis; aut  id ipsum propter asperitatem et inequalitatem itinerum consummare non posset.«

503. Nec tantum, quod iam dixi, ex hisce Guigonis uerbis intelligitur, uerum etiam Hugonem non minori in S. Brunonem ueneratione, quam affectu fuisse, tantamque eam exstitisse, ut illum abbatis quodammodo loco haberet. Hinc merito antiquior  Sancti nostri biographus transcriptis tum hisce, tum aliis, que iam supra data sunt, Guigonis uerbis num. 14 subiungit: »Omnia predicta sunt uerba domni Guigonis scripta in uita S. Hugonis, Gratianopolitani episcopi, que hic inserenda iudicauimus, quia in eis primordia fundationis Carthusie declarantur, et magistri Brunonis excellentia innotescit et in hoc quod eidem tam uenerabilis, tam sanctus episcopus cum tanta reuerentia sic feruenter et humiliter adherebat.« Maximo porro in amore ac pretio apud S. Hugonem exstitisse Sanctum nostrum eiusque socios, recte etiam concluseris tum ex charta, quam, si Mabillonius  Prefatione in seculi uI Benedictini parte II, num. 86 recte notet, uix  uno mense integro post S. Brunonis ad Hugonem accessum presbyteris et laicis sui episcopatus sanctus ille antistes scripsit, precipiens, »Ut ne femine  transeant per terram Carthusie fratrum, qui, Deo placere cupientes, mundum et turbas fugiebant; et ne quisquam intra terminos ipsorum possessionis piscationem aut uenationem exerceat, et sua animalia pascenda deducat,« tum ex eo quod Sancto eiusque sociis, quidquid sibi in Carthusiam iuris competeret, libens cesserit, uerosimillimeque etiam, ut Blomenuenna, Puteanum iterum aliosque Sancti biographos sibi consentientes habens, affirmat, effecerit, ut alii, qui in eamdem eremum iuris quidpiam haberent, ei data charta publica in S. Brunonis  eiusque sociorum fauorem renuntiarint. Integram illam, ut locus exigere uidetur, modo huc ex apographo, Chronologico-diplomatice Morkensii Diatribe supra iam sepius laudate inserto, transcribo. Sic habet: »Gratia sancte et indiuidue Trinitatis misericorditer nostre salutis admoniti, recordati sumus humane statum conditionis et uite fragilis lapsus ineuitabiles, quam sine termino ducimus in peccatis. Itaque iudicauimus, nos peccati seruos de manu mortis redimere, temporalia pro celestibus mutare, eternam hereditatem pretio periture possessionis comparare, ne duplici contritione conteramur, et presentis uite miserias laborum et dolorum initium sumamus.

504. »Itaque magistro Brunoni et his, qui cum eo  uenerunt, fratribus, ut Deo uacarent, ad inhabitandum solitudinem querentibus, ipsis eorumque successoribus in eternam possessionem spatiosam eremum concessimus, Ego Humbertus de Miribel, una cum Odone fratre meo et ceteris, qui iuris aliquid habebant in predicto loco; hi uero scilicet, Hugo de Tolnone, Anselmus Garcinus; deinde Lucia et filii eius Rostanus, Guigo, Anselmus, Pontius atque Boso, precibus et interuentu predicte matris eorum; Bernardus quoque Longobardus cum filiis suis; similiter et domnus abbas Siguinus de Casa-Dei cum suorum fratrum conuentu, quidquid ibi iuris habere uidebantur, supradictis concesserunt fratribus. Ipsa uero, quam eis dedimus, eremus hos habet terminos, scilicet infra locum, qui uocatur Clusa, et rupem  claudentem uallem et pertingentem usque ad molarem claudentem et diuidentem Combam-Caldam, et peruenientem usque ad rapem mediam, que est super Borghesos; deinde molarem alium, qui descendendo perducitur per usque ad rupem a Bonuiant. Exinde molarem alium, qui descendendo perducitur per crepidinem plataneti a Bonuiant usque ad rupem, que est supra furnum de la Follia. Similiter ab illo monte, qui de eadem rupe porrigitur usque ad montem Aillinart, et a monte Aillinart descendendo extenditur iuxta Mortam contra Occidentem usque ad rupem, que est super Correriam, et ab hac rupe porrigitur usque ad rupem de Pertuso. Inde postremo protenditur descendendo usque ad flumen,  quod uocatur Guerus mortuus. Inde quoque ab eodem clauditur usque ad Clusam. Si qua uero persona potens aut impotens hanc donationem infregerit, tanquam sacrilegii rea ab Omnipotentis Dei gratia et fidelium consortio separata anathemate maranatha feriatur eterni ignis incendio, nisi digne satisfecerit, cum Dathan et Abiron et Iuda proditore concremanda.

505. »Prefata quidem terra, his terminationibus conclusa, a magistro Brunone et ab his, qui cum eo erant, fratribus cepit inhabitari et construi anno ab Incarnatione Domini 1084; episcopatus uero domini Hugonis, Gratianopolitani episcopi, quarto, qui uidelicet laudat et corroborat hoc donum, quod fecerunt supra scripte persone, cum omni conuentu  clericorum suorum, et quantum ad se pertinet, quidquid sui iuris esse uidetur, omnino concedit. Testes Hugo decanus, Ioannes de Podio, et Rostagnus Guigo de Lanz, et Galterus Bueta, Petrus et Gilbertus, Agelbertus et Aldelemus, Petrus et Ricardus. Lecta est autem hec charta Gratianopoli in ecclesia beate et gloriose semper uirginis Marie, quarta Feria secunde hebdomade Dominici Aduentus in presentia predicti domini Hugonis, Gratianopolis episcopi, atque canonicorum suorum, aliorumque multorum, tam sacerdotum, quam ceterorum ordinum clericorum, celebrantium sanctam synodum quinto Idus Decembris.« Cum hec charta, que, ut characteres chronici, quibus munita est, testantur, hebdomade secunde Aduentus Feria quarta, que in  nonum Decembris diem incidit, lecta est, S. Brunone Carthusiam adhuc inhabitante, seu temporis spatio, annum 1084, quinque sequentes et partem anni 1090 complectente, data haud dubie sit, tuncque, ut computanti aut etiam Chronologiam Technicam Labbei duntaxat inspicienti patescet, Feriam quartam hebdomade secunde Aduentus in quintum Idus seu diem nonum Decembris incidere solo anno 1086 contigerit, fuisse chartam, que huc iam transcripta est, hoc ipso anno lectam seu datam, manifestissimum est.

506. Atque hoc primum est, quod in illam notandum occurrit. Ne porro erronea in notis chronicis a quoquam putetur, exponendum modo, qui in ea a Sancto eiusque sociis, quod anni 1084 mense Iunio  ex dictis factum, Carthusie eremus inhabitari cepta recte dicatur anno quarto episcopatus Hugonis, Gratianopolitani episcopi, qui interim, ut supra ostendi, iam inde ab anno 1079 electus, annique proxime sequentis initio consecratus fuit Gratianopolitanus episcopus, quique adeo, cum Carthusie eremus inhabitari a Sancto cepit, quintum iam inde episcopatus annum egerit, si modo episcopatus eius anni uel ab electione uel a consecratione sint computandi. uerum idne ita fieri necesse est? Anonymus Tractatus de S. Brunone a Carthusianis huiatibus mecum communicati auctor annos episcopatus Hugonis non ab electione, aut consecratione, sed ab adita episcopatus possessione computari solitos fuisse, Hugonemque  non ante exeuntem annum 1080 episcopatus Gratianopolitani possessionem adiisse, prefatus, ita mox, quo tam hoc, quam illud euictum dat, subiungit: »Asseruatur in Maioris Carthusie tabulario donatio per Guigonem comitem et reginam Mathildem illius uxorem domui Calesiensi facta, que data est anno Incarnationis Domini 1110, XI Kal. Nouembris, anno pontificatus domini Hugonis, episcopi Gratianopolitani XXX. Hic annus pontificatus Hugonis non est electionis aut consecrationis; alias enim  notandus fuisset XXXI aut XXXII. Dicendus est igitur annus possessionis, quam nondum  adeptum fuisse anno 1080  mense Octobri sequitur ex die designata XI Kal. Nouembris.

507. »Idem necessario conficiendum est ex alio instrumento, quod extat editum De usu feodorum Delphinatus, cuius initium et finis sic habent: »Ego Hugo, Gratianopolitanus episcopus, rogatu canonicorum concessi abbati Bosoni beate Marie Crudatensis, et successoribus suis tres ecclesias . . . . Facta est hec donatio de tribus predictis ecclesiis . . . . Iu Nonas Nouembris anno Incarnationis Domini 1110, anno pontificatus domini Hugonis episcopi XXX.« Ergo necdum episcopatum Hugo inierat sub initium Nouembris anni sepe dicti 1080.« Ad hec ut, quod hic instituti mei ratio postulat, adiungam, cum Hugoni, utpote ex dictis anno 1079  electo, ineunteque anno 1080 consecrato Gratianopolitano episcopo, anno 1110 ad Iu Nonas seu ad secundam Nouembris diem iam prouecto, annus ab electione consecrationeque non trigesimus, sed trigesimus primus fluxerit, et tamen instrumentum, cuius hic initium et finem Tractatus de S. Brunone auctor anonymus exhibet, anno episcopatus Hugonis trigesimo datum notetur, consequens est, ut tam in hoc, quam in altero, quo Guigo comes eiusque uxor Mathildis domui Calesiensi benefecit, anni episcopatus Hugonis, Gratianopolitani antistitis, non ab electione consecrationeue, sed ab adita post consecrationem sedis illius possessione numerentur. Iam uero, cum res ita habeat, uti laudatus Carthusianus anonymus supra affirmat, annosque adeo episcopatus  Hugonis non ab electione consecrationeue, sed ab adita primum possessione computari solitos fuisse, ueritati consonum appareat, non est sane, cur supra huc transcripta donationis Carthusie charta erroris in notis chronicis suspecta habeatur, accuseturue ex eo, quod Carthusie eremum anno episcopatus Hugonis Gratianopolitani antistitis quarto a S. Brunone eiusque sociis inhabitari ceptam prodat; quod ex supra dictis uerum esse non potest, nisi instituto computo a tempore, quo Hugo episcopatus possessionem iniit.



§ XXX. Sanctus, a summo pontifice arcessitus, Carthusiam, rite iam ordinatam, incolarumque numero auctam, deserere cogitur: quandonam id, et quanto discipulorum Brunonis luctu factum.


508. Quatuor aut quinque, aut etiam paucioribus a Sancti eiusque sociorum in Carthusiam ingressu elapsis annis, eo iam inde modo, qui uite eremitice maxime congruit, rite omnia, tum quantum ad religiosorum eremi incolarum habitacula, tum quantum ad uiuendi normam, fuisse ordinata, dubitandum non apparet, uti etiam Sanctum eiusque socios suscepte uite austeritate iuxta ac sanctimonia longe lateque inclaruisse. Atque hinc factum reor, ut et nonnulli alii ad incultam antea ac pene inaccessam eremum uenerint, atque in celeberrimi, qui hanc moderabatur, uiri discipulorum numerum cooptari postularint. Ac primo quidem, Petrum et Lambertum, qui una cum Sancto, Carthusiam nondum ingresso,  in Sicce-Fontane solitudine uitam eremiticam, uti plus semel e Mabillonio iam laudata monasterii Molismensis charta fidem facit, aliquandiu duxere, institutum a Brunone uite genus tandem etiam siue in Carthusia siue in Calabria esse amplexos, Historie litterarie Francie scriptores tom. IX, pag. 241 non obscure indicant. Ibi enim opinari sese, manifestant, Petrum quidem a Petro, qui, quamuis Bethune natus esset, a diuturna tamen sua in Francia commoratione Francus cognominatus fuit, secundusque a S. Brunone  Carthusie prior exstitit, Lambertum autem a Lamberto, qui Carthusie Calabrine prior seu magister religiosis huius incolis optimas leges prescripsit, diuersum  non esse. Et uero, cum facile factum esse queat, ut Petrus et Lambertus, qui prius Brunonem e Sicce-Fontane solitudine Gratianopolim abeuntem, sequi noluerant, consilium postea, cum de fixa a Sancto in Carthusia sede inaudiuissent, mutarint atque in horridam hanc eremum, Sancto annuente, concesserint, reipsa id fecisse illos, neutiquam uero apparet absimile, licet interim Lambertum, qui cum Sancto in Sicce-Fontane solitudine uersatus est, eumdem cum Lamberto, Carthusie Calabrine priore, asseuerare non ausim.

509. Ast quocunque modo res habeat, fuisse equidem, dum Sanctus e Carthusie eremo discessit, discipulos eius numero plures, quam cum primum hanc solitudinem ingrederetur, suadent mihi bine  charte, infra integre huc transcribende, quarum altera Rogerius, Calabrie et Sicilie comes, eremum Calabrinam S. Brunoni eiusque sociis donat, altera donationem hanc Rogerius Apulie, Calabrie Sicilieque dux, cuius Rogerius comes patruus erat, confirmat. In priori enim comes ita loquitur: »Rogerius Dei gratia omnes Calabrie et Sicilie omnibus fidelibus suis et Ecclesie Dei filiis tam presentibus quam futuris salutem. Notum esse uolumus fraternitati uestre, per Dei misericordiam a Galliarum partibus ad regionem istam Calabrie sancte religionis, uiros Brunonem uidelicet et Lanuinum cum sociis eorum peruenisse, etc.« In posteriori uero Rogerius dux hunc fatur in modum: »Rogerius Apulie, Calabrie,  Sicilie Dei gratia dux, omnibus fidelibus Christianis presentibus et futuris in Domino salutem. Notum esse uolumus fraternitati uestre de duobus uiris, Brunone scilicet et Lanuino, qui sancte religionis studio accensi cum sociis suis in terram Calabrie a Galliarum partibus, disponente Deo, uenerunt, etc.« Sanctus ergo, cum in Calabriam, quod ex dicendis non diu admodum ab eius e Carthusia egressu factum, ad comitem Rogerium uenit, socios sibi aliquot, e Gallia appulsos, quorum in hisce chartis mentio fit, habebat adiunctos; quare, cum unus saltem ex his, Lanuinus uidelicet, ab omnibus sex Sancti sociis, Carthusie eremum cum eo primum ingressis, sit diuersus, consectarium fit, Sancti discipulos, dum hic e Carthusie eremo pontificem  aditurus discederet, numero plures fuisse, quam cum solitudinem eam primum ingrederetur; Lanuinum autem, in binis laudatis chartis memoratum, ab omnibus sex dictis Sancti sociis, seu potius, quod hic potissimum dubium non nemini uideri queat, a Landuino esse diuersum, sic ostendo: Sanctus, uti ex dicendis patescet, non prius cum Lanuino in Calabrinam eremum secessit, dictisque binis chartis sibi illam donari ac confirmari impetrauit, quam cum Carthusiam maiorem, quam deseruerant, Landuinus una cum discipulis, seu Carthusianus, quibus a S. Brunone fuerat prefectus, repetiisset, ut proinde, hunc ab illo diuersum esse, sit necessum.

510. Ad hec Lanuinus, qui cum Sancto in Calabrinam eremum secessit, in Normannia, Francie  prouincia, Landuinus uero, qui, monente S. Brunone, Carthusiam Maiorem repetiit, in Tuscia natus erat. Accedit, Landuinum Tuscum anno 1100, cum e Carthusia Maiori, cui prior preerat, Brunonem in Calabriam uenisset inuisum, diem extremum  clausisse; Lanuinum autem S. Brunoni, qui anno ex dicendis 1101 obiit, uixisse superstitem, eique in Carthusie Calabrine prefecturam fuisse suffectum, uti uidere licet apud Mabillonium Annalium Benedictinorum lib. LXX, num. 30. Lanuinum itaque, qui cum Sancto in eremo Calabrina commoratus est, a Landuino Tusco esse distinctum, indubitatum est, quod, ne unum cum altero in  decursu confundas, bene est notandum. Porro e Sancti sociis, quorum bine charte proxime memorate mentionem faciunt, aliquot saltem adhuc alii uerosimillime fuerunt a sex Sancti sociis, Carthusie eremum cum eo primum ingressis, diuersi; ut proinde hi, cum inde Sanctus abiit, Calabriamque petiit, numero iam aucti exstiterint. Nec est, quod reponas, socios, quibuscum Sanctus in Calabriam uenisse in laudatis binis chartis memoratur, ac nominatim Lanuinum  non prius ei sese, quam cum, relicta Carthusia, in Italia iam existeret adiunxisse; Sanctum enim breui temporis spatio, quo ex dicendis, antequam in Calabriam secederet, apud pontificem commoratus est, inuenisse statim Rome, qui in  disciplinam eius sese dederint, appulsos e Galliarum partibus uiros, quod tamen, ut quidquam hic contra opinionem nostram posset confici, requireretur, parum uerosimile apparet.

511. Quod cum ita habeat, esse sane non uidetur, cur, an Sanctus, cum e Carthusia discessit, discipulorum suorum numerum auctum uiderit, reuocetur in dubium, magisque eum adhuc augeri indubie uidisset, si diuturnior eius esse potuisset in Carthusia commoratio. uerum, cum sex annis, quorum ultimus saltem incompletus ex dicendis fuerit, Carthusie eremum prior seu potius  magister rexisset, pontificium fuit allatum mandatum, quo ei, ut ad Romanam curiam  sese conferret, seuerissime ab Urbano II papa, ad pontificalem apicem anno 1088 euecto, iniungebatur. Hic olim Sancti nostri Remis, ut iam supra docui, fuerat discipulus, hincque raram uiri prudentiam ingeniique sagacitatem apprime perspectam habens, eum apud se, quo ad consilia adhiberetur, habere uolebat in difficillimis illis temporibus, quibus a papa dissidente frequenterque arma in pontificios in Italia mouente imperatore Henrico Iu, deplorandum in modum res Ecclesie in Italia et Germania erant turbate. Ut nuntius ille ad Brunonis discipulorum aures peruenit, ingens mox omnium animos luctus subiit. Audi que huc spectantia Blomenuenna in Sancti nostri uita a se conscripta commemoret. »Et ecce, inquit, uix  annis sex in tali conuersatione exactis, rursum tentatur . . . Papa nempe Urbanus II, prius dictus Otto, abbas Cluniacensis, qui olim discipulus fuerat beati Brunonis, cum pontificatum summum adeptus esset, cupiens illum digne administrare, non immemor excellentissime doctrine et probitatis eiusdem sui preceptoris, uocauit eum ad sancte Ecclesie obsequium, addito etiam obedientie precepto.«

512. »Quo perlecto mandato, uox in Rama audita est, ululatus et prolatus multus filiorum sancti Brunonis, nolentium consolari obtestantiumque Patrem, quod eius orbati solatio nullo pacto in loco horroris et uaste solitudinis perseuerare possent. Sed si maneret, manerent, si abiret,  abirent et ipsi. Quorum fletibus piissimus Bruno uehementer turbatus et ad compassionem motus, cum sibi quoque durissimum esset, post tam placide et tranquille solitudinis quietem rursum externis curis et inquietudinibus implicari. Nisus est tamen eorum animos sedare et consolari. Sciebat ipse scriptum esse: »Qui uos audit, me audit, et quod semel loquitur Deus, et secundo id ipsum non repetit.« Et ideo non aliter Apostolici iussionem, quam celesti oraculo ad se delapsam uocem accepit. Quapropter alloquens suos ait: Manere uobiscum, fratres mei dilectissimi, gratissimum mihi est, separari a uobis grauissimum. Sed mandatis apostolicis obedire necessarium mihi est. Quid enim prodesset hic uobiscum exterius carnem  ieiuniis et abstinentiis atterere, si per inobedientiam anime mee damnationem contingat acquirere, etc.« Ac deinde nonnullis adhuc, quibus ultro citroque sermonem miscentes inducit Sanctum eiusque discipulos, interpositis, subiungit: »Audiens hec beatus Bruno, cum uideret eos consolationem non recipere, nec persuaderi eis posse, ut manerent, metuens, ne post suum et eorum recessum eremus Carthusie, locus iam Deo dicatus, ad manus laicas et profanas iterum deueniret, cogitans scilicet illam cum suis repetere, commendauit et dedit eam uenerabili uiro domino Siguino abbati monasterii Case-Dei, qui unus fuerat ex primis donatoribus, de quibus diximus, confecto super hoc publico instrumento. Sicque beatus Bruno, suscepta benedictione  a sancto Hugone, episcopo Gratianopolitano, obedientia cogente, Romam profectus est.«

513. Ita hactenus ille, Puteano, e quo iterum sua fere omnia mutuatus est, apprime consonans, nec pugnans cum antiquiore Sancti nostri biographo seu primorum quinque Carthusie Priorum Chronologo. Atque hi omnes tres quidem, uti etiam, qui sua e duobus horum recentioribus, Puteano scilicet et Blomenuenna, deprompsit, Surius, uniuersos Sancti discipulos summo fuisse, cum eum e Carthusia a Pontifice accersiri intellexerunt, merore affectos, Carthusiamque, abeunte Sancto, deserere statuisse, litteris recte consignasse uidentur. Id enim, ut ut a nullo prorsus auctore synchrono seu equali memorie proditum inueniatur, ueritati tamen  e restitutionis Carthusie infra huc transcribenda charta, utpote in qua ex hac eremo S. Brunonis socii ob huius absentiam recessisse innuuntur, consonum uidetur. uerum indicant etiam recentiores laudati Sancti nostri biographi, Brunonem, cum Carthusiam Siguino dedit, atque ex hac, ad pontificem se collaturus, exiit, isthuc postea redire statuisse; quod, cum instrumento, quo Sanctus, ad pontificem tendens, Siguino Case-Dei abbati Carthusiam donauit, nulla omnino de hac Brunoni eiusque sociis, si redirent, reddenda mentio ingeratur, parum uerosimile mihi apparet. Nec uerosimilius est, quod tamen etiam nonnulli uolunt, instrumentum, quo Sanctus Carthusiam Case-Dei  abbati Siguino contulit, datum ei iam tum fuisse, cum eius discipuli e Carthusia ob dilecti ex hac Magistri discessum nondum dilaberentur, dilapsurique tantummodo breui post a Sancto preuiderentur.

514. Etenim in charta restitutionis Carthusie dicitur Bruno Carthusiam, cum »loci, fratribus recedentibus propter absentiam eius, destitutionem uideret,« Siguino abbati dedisse ac commendasse; ut proinde instrumentum, quo Carthusiam Siguino Sanctus dedit, collatum ei, primis Carthusie Maioris incolis Sancti discipulis nondum dilabentibus seu Carthusiam relinquentibus, haud fuerit, maxime cum id in fratrum seu discipulorum Sancti e Carthusia recessu factum, diserte tradatur in epistola infra pariter huc transcribenda, qua Urbanus  II papa Siguino abbati, ut Carthusie eremum S. Brunonis discipulis, ad hanc redeuntibus, restituat, iniungit. At uero, inquies, si Sanctus chartam, qua Carthusiam Siguino dedit, dilabentibus e Carthusia discipulis suis, seu in horum ex eremo illa recessu impertiit, qui uerum intelligetur, esse illos ob Sancti absentiam seu eo in itinere e Carthusia uersus pontificem iam existente, uti charta restitutionis Carthusie iam pluries laudata indicat, e Carthusia dilapsos? Mabillonius in Annalibus Benedictis lib. LXXuII, num. 92, sic scribit: »Eodem tempore, quo natus est Bernardus, Bruno, Carthusie Maioris primus institutor, ab Urbano II, qui ipsius apud Remos discipulus fuerat, Romam euocatur, ut eius consiliis in Ecclesie moderamine uteretur,  Aegre hanc discessionem tulit nouellus grex, tanti Pastoris solatio destitutus; cunctisque, eo absente, intolerabilis uisa est Carthusie habitatio et uite asperitas. Sed tandem parendum fuit summi pontificis auctoritati, qui locum Seguino, abbati Case-Dei, commendauit. Recessit itaque Bruno e Carthusia post annos sex, quam eam incolere ceperat. Eius discessu conturbati fratres, que humana tentatio est in rebus arduis deficiente magni meriti duce, locum deserunt; quod ubi Bruno resciuisset, litteris ad Seguinum, Case-Dei abbatem, scriptis Carthusiam ei eiusque monasterio concessit.«

515. Ita Mabillonius, Brunonem scilicet tunc demum, cum in itinere Romano aut etiam Rome uersaretur, instrumentum, quo Carthusiam in Seguinum  abbatem transcripsit, confecisse epistolaque ad eum misisse, indicans. Et sane, re ita considerata, facile quisque intelliget, qui, cum Sanctus iam absens esset, seu in itinere uersus pontificem aut Rome existeret, discipuli eius dilabi e Carthusia, ipseque hisce dilabentibus seu potius dilapsis, instrumentum publicum, quo hanc Siguino Case-Dei abbati tradidit, donare potuerit, salua eorum omnium ueritate, que in charta restitutionis Carthusie occurrunt. Attamen cum Sanctus, antequam iter Romanum susciperet, in ipso discipulorum suorum e Carthusia recessus actu Carthusiam in Siguinum Case-Dei abbatem transcripsisse uideatur, ita malim rem gestam concipere: S. Bruno,  cum e Carthusia, Landuino in locum suum substituto, iam excesserat, ad Hugonem Gratianopolitanum episcopum, uti reipsa fecisse a Blomenuenna aliisque narratur, sese, ei ualedicturus, contulerit, discipulique interea, quos in Carthusia reliquerat, audito Sancti discessu, Carthusiam pariter, desiderium eius ferre haud ualentes, reliquerint. Ita sane facili etiam negotio intelligetur, qui et Sanctus, e Carthusia discedens, dilabentibus ex hac discipulis suis, mox id audire et instrumentum, quo Carthusiam Siguino Case-Dei abbati commendauit, conficere, confectumque aut ipsemet ad hunc deferre, aut etiam ab altero deferendum curare potuerit.

516. Porro ex charta restitutionis Carthusie  etiam collige, opinionem eorum, qui Sanctum in itinere, quod pontificem uersus suscepit, omnes prorsus suos in Carthusia discipulos comites habuisse statuunt, ueritati neutiquam posse congruere. In illa enim charta, qua hisce Siguinus Carthusiam restituit, Bruno abiens Landuinum omnibus aliis suis discipulis in Carthusia commorantibus preposuisse dicitur; qui autem factum id esse queat, si cum Sancto et Landuinus et reliqui omnes eius discipuli iter uersus pontificem susceperint? uerum nonne Sanctus aliquot saltem ex hisce socios itineris sibi habuit adiunctos! Est sane, cur id non nemo sibi persuadeat, cum, ut supra docui, in chartis Rogerii comitis, et Rogerii ducis Sanctus cum sociis sibi adiunctis e Gallie partibus in Calabriam  dicatur aduenisse, nec sat apte dici id posse uideatur, nisi Sanctus una cum sociis, quos sibi habebat adiunctos, iter Calabriam uersus ex ipsa Gallia inchoarit. Quod si interim id displiceat, dubitandum equidem non est, quin Sanctus, cum omnes eius Carthusienses discipuli consecuti eum in Italia essent, aliquot ex hisce, in Carthusiam remissis aliis, apud se retinuerit. Unde enim alioquin cum ad comitem Rogerium  in Calabriam accessit, socios sibi, qui e Galliarum partibus uenissent, habuisset adiunctos? Sed hec de discipulis, quos Sanctus, cum Carthusiam summi pontificis iussu deseruit, curiamque Romanam petiit, sub disciplina sua habuerit, dicta sufficiant; in tempus modo, quo sese, Carthusia deserta, ad  curiam Romanam contulerit, inquiramus.

517. Baronius id anno 1092 factum statuit, quod Sanctus, uti intellexerat, anno commorationis in Carthusia sexto ad curiam Romanam fuisset euocatus, sexque anni ab anno 1086, quo, ut supra uidimus, Sancti in Carthusiam secessum consignat, ad dictum annum 1092 deducant. uerum cum ex supra dictis Bruno non anno primum 1086, sed iam inde ab anno 1084 in Carthusie eremo sedem fixerit, seque ut antiquissimum fideque ex dictis dignissimum primorum quator Carthusie priorum Chronicon in Sancti elogio, num. 7 huc transcripto, testatur, Romanam ad curiam, cum eremum Carthusie rexisset sex annis, contulerit, consectarium  fit, ut id anno 1090, ultra mensem Iunium, quo ex dictis sese in Carthusiam Sanctus abdidit, iam prouecto, indubie fecerit, si anni sex, quibus in Carthusia commoratus a primorum quatuor Carthusie priorum Chronologo traditur, pro completis sint abendi. Ac Mabillonius quidem in Annalibus Benedictinis lib. LXuII, num. 92 Sancti e Carthusia egressum anno 1090 innectit. Mabillonio consonant Historie litterarie Francie Scriptores tom. IX, pag. 239, uti etiam Pagius in Criticis, aliique eruditi passim omnes. uerum in uita Urbani II pape Mabillonii et Ruinartii Operum posthumorum tom. III inserta, pag. 69 posterior e binis hisce scriptoribus, postquam, Urbanum II papam anno 1089 concilium seu synodum Melphi celebrasse, Barii ossa  S. Nicolai transtulisse, Eliam episcopum consecrasse ac tandem Calabriam perlustrando Rhegium usque penetrasse narrauit, ita memorat: »Eadem etiam occasione Brunonem, Carthusianorum parentem, cum Urbano Calabriam perlustrasse, plus quam probabile est. Is nempe a pontifice, suo olim, ut diximus, cum litteras uir sanctus in Remensis ecclesie academia doceret, discipulo, euocatus, hoc anno  ad illum accessit, nec dubium, quin etiam eum secutus fuerit in Apuliam et Calabriam, cum eo animo Brunonem accersiuisset Urbanus, ut eius consiliis in rebus difficillimis, que tunc frequenter emergebant, uteretur. Aliud habetur eiusdem rei argumentum, quod nempe Brunonis sanctitas ex eo tempore adeo nota fuerit apud  Calabros, ut paulo post datus ei fuerit locus in ea regione ad inhabitandum, quem reipsa anno sequenti cum nonnullis e suis incolebat. Id constat ex Rogerii comitis diplomate, quod G. Surianus in Notis ad uitam S. Brunonis, et Ughellus tom. IX simul cum Theodori Squillacensis episcopi confirmatione ediderunt.«

518. Quod si ergo recte hic notet Ruinartius, Sanctus noster iam inde ab anno 1089, et quidem, hoc nondum ultra mensem Septembrem prouecto, ad Urbanum II papam accesserit; Urbanum enim, ut uult, in Apuliam anno illo proficiscentem comitatus est, concilioque, ibidem tunc mense Septembri, ut docet, celebrato, cum eo interfuit. uerum nichilne est, quod hanc Ruinartii opinionem uetet  amplecti, seu a uero alienam esse euidenter euincat? Antiquior Sancti nostri biographus num. 24 ita de Brunone prodit memorie: »Eremum Carthusie rexit sex annis, et post, ut predictum est, a papa uocatus, et non diu post ad eremum Calabrie, cui Turris nomen est, transiens, ibi, sancto constructo monasterio, multorum Dei seruorum anachoretarum rector exstitit et minister, et ibidem, felici uite sue cursu peracto, migrauit ad Dominum post egressum Carthusie undecimo anno, nec plus, nec minus, sicut in libris Consuetudinum domni Guigonis, que sunt in domo Carthusie, continetur.« Ita ille, cui si assentiendum sit, Sancti e Carthusia egressum seu accessum ad Urbanum II papam anno 1089,  ultra Septembrem non prouecto, Ruinartius omni dubio procul perperam innectit. Cum enim Sanctus, uti apud omnes in confesso est, infraque probabitur anno 1101, uI Octobris die, e uiuis abierit, eius e Carthusia egressum, si annus, qui ab hoc cucurrit. undecimus, cum mox dicto emortuali eius anno 1101 uerbis recitatis ab antiquiore nostro biographo recte componatur, non anno, ut statuit Ruinartius, 1089, ultra Septembrem nondum prouecto, sed anno 1090, et quidem ultra uI Octobris diem iam prouecto, euenisse, necesse est, eum ab anno quidem 1089, ultra Septembrem nondum prouecto, usque ad anni 1101 sextam Octobris diem anni amplius duodecim completi, anno autem 1090, ad uI Octobris diem nondum prouecto, ad eamdem sextam  anni 1101 Octobris diem anni amplius undecim completi excurrerint, sicque, contra ac antiquior noster biographus scribit, Sanctus non undecimo, sed uel duodecimo aut etiam decimo tertio post suum e Carthusia egressum anno uiuere desiisset. uerum anne hic primorum quinque Carthusie priorum chronologus seu antiquior Sancti nostri biographus annum 1101, Sancto emortualem, cum definito post eius e Carthusia egressum anno undecimo recte componit?

519. Neutiquam sane: Sanctum enim, antequam annus 1090 ad Octobrem, imo ad septimam decimam Septembris diem esset prouectus, e Carthusia sese ad Urbanum II papam contulisse, e charta infra huc transcribenda, qua Signinus Case-Dei abbas  Carthusiam redeuntibus ad hanc, a quibus, Brunone ad Urbanum abeunte, fuerat relicta, Carthusianis reddit, certum omnino est atque indubitatum, cum »anno ab Incarnatione Domini 1190, Xu Kal. Octobris« data notetur, annique amplius undecim a septima decima anni 1090 Septembris die usque ad sextam anni 1101 Octobris diem, Sancto nostro emortualem, excurrerint. Atque ita quidem iam liquet, annum Brunoni emortualem definito anno post eius e Carthusia egressum undecimo ab antiquiore Sancti nostri biographo perperam innecti. Imo uero id faciens, cum simul, Sancti discipulos, dum hic Romam ad Urbanum II papam abierat, e Carthusia in fine sexti a suo in hanc ingressu anni recessisse, num. 23 dicat, ipsemet secum pugnat,  ut consideranti patebit. uerum anne etiam perperam non citat libros Consuetudinum domni Guigonis, aut an horum exemplar, quod ad manum habuit, in notis chronicis, annum, quo Sanctus a suo e Carthusia egressu obierit, exprimentibus, non fuit corruptum? Corruptum sane fuisse, omnino necesse est. Etenim libri Consuetudinum, quos laudat, alii indubie non sunt, quam Guigonis  Statuta seu Consuetudines, quatuor primorum Carthusie priorum Chronicon, seu horum quatuor elogia sibi habentes prefixa, in quibus, non autem in ipsis Consuetudinibus, notas chronicas inuenit, quibus, quo anno Sanctus post suum e Carthusia egressum obierit, definit; antiquissimum autem ac genuinum  primorum quatuor Carthusie priorum Chronici exemplar, Sanctum nostrum »post egressum Carthusie,« non, ut antiquior eius biographus e libris consuetudinum Guigonis sese facere affirmat, »undecimo anno nec plus, nec minus,« sed »undecimo plus minus anno« obiisse, memorie prodit.

520. Iam uero cum hec ita habeant, ex eo sane, quod antiquior noster biographus, Brunonem a suo e Carthusia egressu »undecimo anno nec plus, nec minus obiisse,« scribat, argui non potest, a ueritate esse deuiam Ruinartii opinionem, que ex dictis Sancti e Carthusia egressum seu accessum ad Urbanum II papam anno 1089, ultra Septembrem nondum prouecto, consignat. uerum nonne eidem opinioni  officit quatuor primorum Carthusie priorum Chronicon, in quo Sanctus ad Dominum migrasse post suum e Carthusia egressum »undecimo plus minus anno« traditur? Cum hac loquendi formula significari uideatur, Sanctum non definito post suum e Carthusia egressum anno undecimo, sed uel undecimo post egressum illum anno, uel aliquanto temporis spatio seu ante seu post hunc obiisse, itaque, ut non nemini forte appareat, temporis spatium, quod nec multo anterius, nec multo etiam anno illo sit posterius, designetur, nescio, an stante, quam primorum quatuor Carthusie priorum chronologus adhibet, loquendi formula predicta, obitus Sancti nostri, qui ex iam dictis ante duodecimum a suo e Carthusia egressu annum uita  functus certo non est, tanto temporis spatio post undecimum ab egressu illo annum collocari queat, ut is in annum usque ab illo Sancti e Carthusia egressu tertium decimum, prout Ruinartii exigit opinio, possit differri, nulla omnino ratione alia id suadente. Ait quidem Ruinartius, Brunonem eo animo ab Urbano accersitum fuisse, ut in rebus difficillimis, frequenter tunc emergentibus, consiliarius adhiberetur, idque proinde tam mature factum fuisse, ut non nisi tertio decimo anno post Bruno e uiuis abierit. uerum non uideo, qui accidisse nequeat, ut Urbanus, etiamsi Brunonem, magistrum olim suum, et maximo in pretio haberet, et ad consilia adhibere omnino uellet, ab eo tamen ad se euocando ad annum usque 1090 seu duobus circiter  annis, postquam iam summus creatus fuisset pontifex, abstinere uoluerit.

521. Nec id iam inde ab anno 1089 factum, etiam suadet nota Sancti, quam Ruinartius etiam in argumentum adducit, ab eo tempore apud Calabros sanctitas; preterquam enim quod hac iam tum apud populum illum inclaruisse Brunonem, Ruinartius non probet, potuit etiam sanctitatis fama, quam is uita, in Carthusie solitudine austerissime acta, diuitiarumque, dignitatum ac mundi contemptu per totam late Galliam sibi pepererat, ad Calabros etiam iam tum fuisse perlata. Atque hinc fit, ut neque ex loco, quem ex dicendis iam inde ab anno 1090 aut certe sequentis initio ad inhabitandum  in Calabria Sanctus obtinuit, neque ex ipsa etiam eius, que eodem tempore accidit, ad Rhegiensem archiepiscopatum electione pro stabilienda Ruinartii opinione sat solide argui posse existimem. Ad hec etsi ex eo, quod anno 1090 a Rhegiensibus electus fuerit archiepiscopus, speciali quodam modo hisce notus exstitisse, ac proin in Rhegiensi ciuitate, que in extremo Calabrie angulo sita est, iam inde ab anno, quo eam ex dictis Urbanus II papa inuisit, 1089 uersatus fuisse, non nemini queat uideri, fieri tamen potest, ut a Rhegiensibus, etsi iis uix non omnino esset ignotus, in archiepiscopum, quod, ut primorum quatuor Carthusie Priorum chronologus testatur, »papa Urbano uolente,« factum, e sola huius commendatione fuerit  electus. At uero, ait, qui pariter Sancti e Carthusia egressum atque ad Urbanum accessum anno 1089 innectit, in Chronologica-diplomatica sua de S. Brunone Diatriba Morkensius, inter Sancti e Carthusia discessum, et discipulorum eius, qui dilectissimi Patris absentiam ferre non ualentes, in Italiam pariter, eo abeunte, Carthusiam relinquentes, abierant, factum tandem ad hanc reditum anni ut minimum unius spatium intercessisse, res tempore utrumque inter euentum medio geste requirunt, ac proin, cum ad Carthusiam ex iam dictis ac porro dicendis S. Brunonis discipuli ante Octobrem anni 1090 sint reuersi, abiisse hunc ex illa anno 1089, ad Octobrem nondum prouecto, necesse est. Ita fere quantum ad substantiam ille.

 522. uerum non uideo, inter Sancti e Carthusia discessum, illiusque discipulorum ad hanc reditum res tot tantasque euenisse, ut ee longe etiam minori, quam anni unius, spatio geri nequierint. Quid enim? Bruno, relicta commendataque seu donata Siguino, Case-Dei abbati, Carthusia, in Italiam ad summum pontificem Urbanum II, a quo euocatus fuerat, sese contulit, discipulos, qui abeuntem, relicta pariter Carthusia, in Italiam fuerant secuti, benigne ad se uenientes excepit, reditum iis ad Carthusiam suasit, utque reipsa ad dilectam hanc sancto Patri suo eremum Pontificiis ad Siguinum, Case-Dei abbatem, quibus huic, ut Carthusiam restitueret reuertentibus ad hanc S. Brunonis discipulis, Urbanus papa imperabat, litteris muniti redirent,  etiam effecit. uerum quidni hec omnia sex circiter duntaxat aut septem mensium spatio gesta esse potuerint? Imo uero quid ni etiam Sanctus, uti uere ex infra dicendis factum, eo ipso anno, quo Carthusiam deseruit, atque ad Urbanum II pontificem uenit, in Calabriam, obtenta ab hoc ad eremiticam uitam redeundi facultate, sese recipere potuerit? Non magis itaque, que Morkensius affert, quam que supra e Ruinartio adducta sunt, Sancti nostri e Carthusia discessum, atque ad Urbanum II, a quo accersitus fuerat, accessum ante annum 1090 cogunt statuere. Quod cum ita sit, ut, que mea tandem sit opinio, aperte edicam, Sanctus noster absque solida ratione statui non potest obiisse  temporis spatio post suum e Carthusia egressum longiori, quam pati uideatur loquendi formula, qua, ut iam dictum, a primorum quatuor Carthusie priorum chronologo »post egressum Carthusie undecimo plus minus anno« diem extremum clausisse traditur; quare cum nullum plane, quod Sanctum iam inde ab anno 1089, ad Octobrem nondum prouecto, unde eum tali tempore obiisse, foret consequens, e Carthusia ad pontificem discessisse, euincat, argumentum sat ualidum occurrat, id illum ante annum 1090, ut Mabillonius aliique communius statuunt, non fecisse, in animum induco.

523. uerum quo circiter anni illius mense res hec acciderit? Cum »Bruno post egressum e Carthusia undecimo plus minus anno,« primorum quatuor  Carthusie priorum chronologo, a quo ex dictis non recedendum, testante, e uiuis, quod anno ex dicendis 1101 factum, abierit, hicque proinde euentus non ualde diu, postquam undecimus a Sancti e Carthusia egressu annus esset elapsus, statui posse uideatur, dicti anni mense Martio circiter e Carthusia Bruno uerosimiliter discesserit, sequentique mense Aprili aut certe Maii initio ad pontificem Urbanum, qui tunc, ut Ruinartius in huius uita supra plus semel iam cit. luculentissime probat, ex Apulia et Calabria Romam erat reuersus, peruenerit. Ita rem factam idcirco precipue existimo, tum quod in hac opinione Sanctus noster, utpote anno 1101 uita functus, non serius, quam cum iam quinque aut sex circiter menses post undecimum  a suo e Carthusia egressu annum essent elapsi, diem extremum clauserit, nec quo minus eius obitus tanto temporis post undecimum illum annum spatio statui queat, impedire uideatur loquendi formula, qua »post Carthusie egressum undecimo plus minus anno« obiisse, a primorum quatuor Carthusie priorum chronologo asseritur; tum quod etiam in eadem opinione facili negotio, qui, que inter Sancti e Carthusia discessum, illiusque discipulorum ad hanc reditum gesta traduntur, reipsa etiam geri potuisse intelligantur, uti ex iis, que § sequenti suppeditaturus sum, magis elucescet. Ad hec cum Sanctus haud diu e Carthusia antequam eum sequerentur discipuli, abiisse uideatur, opinioni isti, ut, consideranti patebit, etiam suffragatur antiquior  noster biographus, utpote num. 23 scribens, e Carthusia illos recessisse »in fine sexti anni« a suo in hanc ingressu, qui ex iam supra dictis mense Iunio anni 1084 euenit.



§ XXXI. Sanctus Romam ad Urbanum papam uenit, discipulis, ut Carthusiam repetant, suadet, litteras his ad Siguinum abbatem a pontifice impetrat, archiepiscopatum Rhegiensem recusat, et, ut sibi a curia in eremum iterum secedere liceat, ab Urbano obtinet.

524. Blomenuenna in contexta a se Sancti nostri uita ita prodit memorie: »Beatus Bruno, suscepta benedictione a sancto Hugone, episcopo Gratianopolitano, obedientia cogente, Romam profectus est; de cuius aduentu summus pontifex ineffabili repletus  gaudio benignissime eum suscepit  atque inter primos et precipuos sibi peculiares familiaresque consiliarios et fideles amicos semper habuit, utens eius semper consiliis in arduis Ecclesie negotiis.« Ita ille Sancti nostri biographus, sua iterum ad uerbum fere hic mutuatus e Puteano, qui tamen, quod etiam Surius facit, Brunonis ad Urbanum accessum Rome accidisse, seu Urbanum tunc, cum ad eum Bruno uenit, Rome exstitisse, diserte magis, quam Blomenuenna, tradit. Ast num uere etiam Urbanus, cum ad eum Sanctus noster uenit, Rome fuit uersatus? In opinione eorum, qui Sanctum iam inde ab anno 1089, ultra Septembrem nondum prouecto, ad Urbanum accessisse statuunt, Rome uerosimillime, cum  id accidit, Urbanus papa, utpote quem quatuor ultimis anni illius mensibus uel in Apulia, ubi et mense Septembri Melfitanum concilium celebrauit, uel in Calabria exstitisse, adducta a Ruinartio in Pontificis illius uita probant, uersatus haud fuerit. At uero cum Urbanus, ut idem Ruinartius in eius uita pag. 77 ostendit, Romam anno 1090, quinto Kalendas Aprilis, seu XXuIII Martii reuersus iam fuerit, ibique ad mediam usque estatem circiter substiterit, in opinione sane, qua Sanctum non ante anni 1090 Aprilem ad Urbanum uenisse, supra statuimus, Rome hic pontifex, cum ad eum Sanctus noster uenit, indubie exstiterit.

525. Quod modo ad reliqua, proxime recitatis Blomenuenne uerbis comprehensa, pertinet, ueritati  esse hec apprime consona, indubitatum apparet, ac in primis quidem Sanctum ad consilia ab Urbano, utpote a quo hunc in finem, teste primorum quatuor Carthusie priorum chronologo, euocatus esset, fuisse adhibitum. Ad alia modo hic discutienda sermonem conuertamus. Haud diu admodum, quantum apparet, ad pontificem Sanctus noster peruenerat, cum ad dilectissimum Parentem, Carthusia relicta, pariter uenisse eius discipulos, omnes Sancti nostri biographi unanimi consensu affirmant. »uenerunt autem  ad eum, Spiritu sancto operante, sui omnes, qui in Carthusia cum eo fuerant, dolentes plurimum  quod locum predictum Carthusie, quem Dominus sibi elegerat, et in quo  locum sibi exstruere uisus fuerat, reliquissent. In mente etiam ueniebant eis, non carnes, cucumeres aut pepones , sed deuote meditationes, orationes, lectiones, et spirituales consolationes, quas prius in eremo Carthusie habuerant; et ideo, cum se iam uiderent in curia post tam iucundum quietis sue silentium maximo circumdari tumultu ac strepitu, a lacrymis abstinere non poterant.« Hactenus Blomenuenna, cui iterum Puteanus, e quo sua hausit, uti etiam Surius, ad amussim fere consonat. uerum duo hic iam queri possunt. Alterum est, an Sanctum uere in Italiam ac Romam secuti sint eius discipuli; alterum uero, an, si res ita habeat, singulari quodam prodigiosoque modo diuinitus impulsi id fecerint, prout  iam mox recitata Blomenuenne uerba innuere uidentur.

526. Ut ab eo, quod primum est, ducam initium, Sancti nostri discipulos ad eum, in Calabrie eremum, pontificia curia relicta, nondum profectum, sese contulisse, concludendum apparet ex charta presenti § transcribenda, qua Siguinus, Case-Dei abbas, Carthusiam Landuino, eiusque sociis, ad hanc redeuntibus, restituit; in hac enim, ut hi celeberrimam illam eremum, quam dilectissimo Patre suo ad pontificem abeunte, deseruerant, unanimi consensu repeterent, Bruno Romam iam profectus atque apud pontificem existens effecisse innuitur hisce uerbis: »Rogatu patris nostri pape Urbani, et precibus prememorati  fratris Brunonis, et eisdem  fratribus, ut ibidem remanerent, a priore eorum Brunone plurimum confortatis, fratri Landuino, quem magister Bruno discedens  ceteris fratribus preposuit, ipsi et ceteris fratribus sub eo degentibus et eorum successoribus donum, quod nobis predictus Bruno  fecerat coram congregatione nobis commissa . . . . Ego ipse frater Siguinus, predicte Case-Dei abbas . . . . reliqui;« quare cum Sanctus noster, ut unanimi consensu ad Carthusiam quam reliquerant, discipuli sur reuerterentur, uerosimillime, ni sibi presentes habuisset, uel nulla omnino ratione uel certe non nisi egerrime litteris  efficere potuisset, reipsa hi tunc Sancto adfuisse ac proin eum post suum e Carthusia egressum secuti in Italiam uidentur. Accedit, tum Carthusianorum traditio, tum antiquior noster biographus, qui, omnes Sancti discipulos ad eum, in curia pontificia existentem, accessisse, num. 19 indicare etiam uidetur: ut, id uere factum esse, tum hec, tum maxime, quibus Siguinus, Case-Dei abbas, Carthusiam, ut mox dixi, redeuntibus ad hanc S. Brunonis discipulis restituit, littere publice mihi sane uerosimillimum, ne dicam indubitatum, reddant.

527. Quod nunc pertinet ad modum, quo factum sit, ut ad Sanctum, in curia pontificia existentem, omnes eius discipuli, Carthusia relicta, accesserint, in prodigio illum pariter constituere uidetur antiquior  noster biographus; Sancti enim discipulos non statim a suo e Carthusia egressu dilectissimum Patrem suum in Italiam esse secutos, sed tunc alio atque alio abiisse, indicat, ac deinde, cum Sanctum, ut e curia pontificia in eremum iterum secedere sibi fas esset, ab Urbano impetrasse, narrauit, subiungit: »Prius tamen, quam de curia recederet, eius, ut creditur, meritis et precibus diuina misericordia omnes eius socios et subditos reuocauit, ita quod omnino omnes redire Carthusiam consenserunt;« quibus uerbis utique, eorum simul, quibus ante, Sancti discipulos a suo e Carthusia egressu uarias in partes fuisse dispersos, insinuauit, ratione habita, prodigium astruere uidetur diuinitus factum, quo hi ad Sanctum, antequam e curia pontificia  discederet, confluxerint atque ad Carthusiam redire consenserint. uerum etsi quidem, ut iam dixi, ad Brunonem, in curia pontificia existentem, accessisse e Carthusia eius discipulos, uix non indubitatum putem, prodigio tamen ullo interueniente id factum, haud facile crediderim quod res hec, ut discipulorum Sancti in Italiam ad hunc accessus, in Siguini, Case-Dei abbatis, charta sepius iam laudata fundata non sit, nec biographi nostri horumque etiam uetustior, a quibus memorie proditur, satis antiqui sint, ut rebus, quas soli de Sancto eiusque discipulis narrant, fidem indubitatam facere queant. Quid Sanctus, cum ad eum, quos in Carthusia habuerat, discipuli Romam accessissent, potissimum  egerit, modo dispiciamus.

528. Curasse illum apud pontificem, ut commodo hospitio, in quo statui suo congrua exercitia obire possent, exciperentur, dubitandum non est, etsi interim id nullo prorsus scriptoris antiqui test monio firmari queat. uerum cum Sanctus dilectam sibi Carthusie eremum a religiosis suis incolis esse desertam, egerrime ferret, hisce, ut ad hanc redirent, suadere, identidem fuit conatus; nec frustra: cum enim, ut ut hospitio, statui suo congruo, uerosimiliter, ut dictum, excepti, solita tamen, qua in Carthusia gauisi fuerant, quiete non gauderent, hincque deserte Carthusiensis eremi eos peniteret, reditum ad hanc suadenti Brunoni faciles aures prebuere, munitique litteris, tum pontificiis, quibus Urbanus  papa Siguino, Case-Dei abbati, ut Carthusiam redeuntibus ad hanc S. Brunonis discipulis restitueret, precipiebat, tum aliis, quibus illud ipsum Bruno hunc abbatem enixissime rogabat, itineri tandem ad illam, quam reliquerant, eremum reuertentes, sese dederunt, ut biographi nostri unanimi consensu tradunt. Illas Urbani litteras, ex supra laudato Annalium Carthusiensium libri quarti hactenus non uulgati uallis-Dei exemplari exscriptas, mecumque a iam sepius laudato, qui sese nominari nulla ratione uult, Carthusiano Parisiensi communicatas, huc transcribo. Hisce concipiuntur uerbis: »Urbanus episcopus, seruus seruorum Dei, carissimo filio Siguino, abbati Case-Dei, et omni congregationi salutem et apostolicam benedictionem. Eos, qui ob  Ecclesie Romane obedientiam laboribus fatigantur, Romane quoque Ecclesie ope dignum est releuari, Quia ergo nos ad sedis apostolice seruitium Brunonem, carissimum filium, euocauimus, ipso ad nos perueniente, ut eius cella detrimenti aliquid patiatur, pati non possumus, quoniam nec debemus. uestram ergo dilectionem rogamus, et rogando precipimus, ut eamdem cellam in libertate pristina remittatis, chyrographum quoque, quod uobis de eadem cella predictus filius noster in fratrum dilapsione fecerat, pro nostra dilectione restituite, ut in libertate pristina ualeat permanere. Nunc enim fratres, qui dilapsi fuerant, Deo inspirante, regressi sunt, nec aliter acquiescunt in eodem loco persistere. Sane postquam he uobis perlate  sunt littere, intra triginta dies prefatum chyrographum pro nostre iussionis reuerentia restituere ne moremini.«

529. Porro Siguinus, statim atque he ac S. Brunonis littere exhibite ei fuerunt, pontificio mandato, uti omnes iterum Sancti biographi scribunt, obtemperans, Carthusiam Landuino aliisque S. Brunonis discipulis, ad hanc reudentibus, restituit. Chartam publicam, supra sepissime iam laudatam, qua id fecit, subiungo. Sic habet: »Ego frater Siguinus, abbas Case-Dei, notum fieri uolo presentibus et futuris, quod frater Bruno a D. papa Urbano Romam euocatus, uidens loci destitutionem, fratribus recedentibus propter absentiam eius, dedit  locum Carthusie nobis et Congregationi nobis commisse. Postmodum uero rogatu Patris nostri pape Urbani, et precibus prememorati fratris Brunonis, et eisdem fratribus, ut ibidem remanerent, a priore eorum Brunone plurimum confortatis, fratri Landuino, quem magister Bruno discedens ceteris fratribus preposuit, ipsi et ceteris fratribus sub eo degentibus, et eorum successoribus donum, quod nobis predictus Bruno fecerat, coram congregatione nobis commissa in capitulo nostro sub presentia Gratianopolinati episcopi Hugonis. Ego, ipse frater Siguinus, predicte Case-Dei abbas, cum consensu fratrum nostrorum reliquit et eis et successoribus eorum locum predicte Carthusie pro uoluntate eorum omnino liberum feci, et iuri eorum omnino  tradidi. Sed charta, quam predictus Bruno nobis fecerat, ideo non est reddita, quoniam a fratribus nostris in capitulo sub interdicto requisita non potuit inueniri; et si unquam inuenta fuerit, eorum ipsa charta sit iuris. Factum est anno ab Incarnatione Domini 1090, Xu Kal. Octobris. Ego Siguinus abbas subscripsi, et in presentia archiepiscopi Hugonis hanc chartam ex integro confirmaui.«

530. Morkensius, e cuius apographo, in chronologico-diplomaticam, quam de S. Brunone contexuit, Diatribam illato, atque ad autographum, uti ait, recognito, chartam hanc descripsi, Hugonem archiepiscopum, in cuius presentia sese iam recitatam chartam ex integro confirmasse, Siguinus, Case-Dei abbas, affirmat, merito ab Hugone, Gratianopolitano  episcopo, utpote qui archiepiscopus non fuerit, distinctum pronuntiat, aliumque eum non esse, quam Hugonem, anno 1080 ex episcopo Diensi sedisque apostolice legato, supra sepissime laudato, Lugdunensem archiepiscopum creatum, insinuat. Idem etiam in sua de Carthusianorum initiis Dissertatione num. 108, ubi huc iam transcriptam chartam pariter transcribit, Columbius obseruat, et recte quidem; alium enim Hugonem archiepiscopum, quem Siguino, recitatam chartam confirmanti, astitisse uerosimile sit, non noui. Nec est, cur mirum accidat, Hugonem alium in charta, alium in charte subscriptione commemorari; nichil enim obstare uidetur, quo minus Siguino, Case-Dei abbati, tunc quidem, cum Landuino  eiusque sociis Carthusiam restituit, Hugo, Gratianopolitanus episcopus; tunc uero cum chartam, qua restitutionem hanc fecit, confirmauit, Hugo, Lugdunensis archiepiscopus, adfuisse credatur. Quod si id displiceat, uide, num hec charte uerba, »Donum, quod nobis predictus Bruno fecerat, coram congregatione nobis commissa in capitulo nostro sub presentia Gratianopolitani espicopi Hugonis ego ipse frater Siguinus . . . . reliqui,« interpunctione post uerbum »fecerat« omissa, positaque post nomen Hugonis legi nequeant, ut sensus charte sit, Brunoni quidem, dum Carthusiam Siguino Case-Dei abbati donauit, Hugonem, Gratianopolitanum episcopum; Siguino autem, dum hanc Landuino  eiusque sociis restituit, Hugonem, Lugdunensem archiepiscopum, presentem astitisse. Utrolibet modo res habuerit, ita equidem apparet, non esse, cur e duobus Hugonibus diuersis, quorum alter in ipsa charta, alter in huius subscriptione memoratur, antiquum hocce monumentum pro suspecto habeatur.

531. Ex hoc porro preter alia non pauca, de quibus iam supra actum, etiam habemus, Landuinum aliosque Sancti discipulos Roma, quo Brunonem fuerant secuti, ab anni 1090 decimo quinto Kalendas Octobris, seu septima decima Septembris die, qua dictum monumentum datum notatur, ad Carthusiam fuisse reuersos. Atque hinc iam consequitur, ut non uno amplius anno, quemadmodum nonnulli absque uade antiquo contendunt, sed paucis duntaxat mensibus  apud pontificem cum Brunone sint commorati. uerum anne omnes, qui ante Carthusiam inhabitarant, cum Landuino ad hanc tunc rediere? Omnes sane propemodum id fecerint, si Zanottio, qui, duos duntaxat, Lanuinum nimirum et Lambertum, apud Sanctum mansisse, in conscripta a se Brunonis uita seu Historia, p. 89, affirmat, sit credendum. uerum, etsi numerum eorum, qui cum Landuino ad Carthusiam redierint, aliorumque, qui cum Brunone manserint, definire haud possim, plures tamen posteriores hosce fuisse, quam duos, a Zanottio ex dictis memoratos, palam est ex duobus supra adhuc citatis diplomatibus, quorum alterum a Rogerio, Apulie et Sicilie duce, alterum a Rogerio itidem, huius patruo, Calabrie et Sicilie comite, in S. Brunonis  eiusque sociorum, qui in Calabriam, aliis Sancti discipulis ad Carthusiam iam reuersis, secesserant, fauorem fuit concessum. Tam in uno enim, quam in altero  dicuntur Bruno et Lanuinus a Galliarum partibus cum sociis in Calabriam aduenisse; ut proinde, Landuino aliisque nonnullis Carthusiam repetentibus, plures apud Sanctum, quam Lanuinus et Lambertus, manserint. Quomodo enim alioquin  Bruno simulque Lanuinus, si, cum in Calabriam uenerunt, unus ipsis Lambertus adfuit, socios sibi e Galliarum partibus habuisse adiunctos, dici in duobus prefatis diplomati bus potuere? Quin itaque Sanctus duos ut minimum preter Lanuinum socios, aliis in Carthusiam remissis, apud se retinuerit, dubitandum uix apparet.

 532. Examinemus modo, quid hisce Sanctoque deinde sit factum. Quatuor primorum Carthusie priorum chronologus in Sancti nostri elogio  de Brunone apud pontificem Urbanum iam uersante, sic scribit: »Sed cum tumultus et mores curie  ferre non posset, relicta curia, contempto etiam archiepiscopatu Rhegiensis ecclesie, ad quem, ipso papa uolente, electus fuerat, in Calabrie eremum successit,« seu, ut alias melius scribitur, secessit. Sanctus itaque, qui, uti hic a scriptore fide enimuero dignissimo docemur, in Calabriam, pontificia curia relicta, secessit, ad Rhegiensem etiam archiepiscopatum, antequam in regionem illam secederet,  fuit electus; ut proinde, cum secessus is ex dicendis currente adhuc ipso anno 1090 acciderit, certe non serius, quam hoc etiam anno ad dignitatem illam fuerit postulatus. uerum anne id etiam non citius, quam eodem anno 1090 euenit? Id sane nullo ex capite apparet; Bruno enim ex iam dictis ante eumdem dictum annum 1090 ad pontificem non uenit, nec ulla ratione uerosimile uidetur, fuisse eum, cum nondum ad Urbanum, discipulum olim suum, uenisset, a Rhegiensibus in archiepiscopum electum. Ad hec Ughellus, t.IX Italie sacre in archiepiscopis Rhegiensibus, col. 324, Sanctum nostrum sequenti ornat elogio: »Moritur  anno . . . 1090. Eius in loco clericorum senatus sanctum Brunonem, Carthusianorum  patriarcham, in archiepiscopum suum delegisse fertur; uerum eum illam dignitatem recusasse, ac solitudinis amore dignitatem humiliter respuisse scribunt. Tunc Bruno, excusso mundane glorie iugo, eremum apud Scyllacium in Calabrie finibus petiit, ubi, constructo cenobio S. Stephano sacro, ac, Rogerio duce, ibidem angelicam uitam traduxit, meritis plenus, sanctitate non minus, quam miraculorum ac doctrine fama clarus obdormiuit in Domino anno 1101, sepultusque est in supra relato cenobio, ubi hactenus honorifice colitur.«

533. Ita ille, Sanctum nostrum non tantum, quod mox iterum laudatus primorum quatuor Carthusie priorum chronologus facit, ad archiepiscopalem Rhegiensis ecclesie sedem electum fuisse, affirmans,  uerum etiam Arnulphum Rhegiensem archiepiscopum, post cuius obitum id accidit, anno 1090 diem extremum clausisse. Id ipsum porro etiam, ut Morkensius in chronologico-diplomatica sua de S. Brunone diatriba docet, Seuerus a Neapoli, ordinis Carthusiensis alumnus, in ms. antiquo Rhegiensium archiepiscoporum catalogo notatum inuenit; ut proinde Arnulphum dicto anno 1090 obiisse, dubitandum non sit, maxime cum nichil occurrat, quod aliam euentui huic epocham prestituere, utcunque suadeat. Iam uero cum res ita habeat, atque Arnulphus, ut laudatus Ughellus loco proxime cit. etiam docet, Gregorio uII, qui anno 1085 obiit, S. Petri cathedram occupante, aut certe, si id, quod Arnulphi  decessor anno 1086 adhuc in uiuis fuisse uideatur, displiceat, Urbano II ad illam nondum euecto, Rhegiensium creatus fuerit archiepiscopus, consectarium est, ut sub Urbani pontificatu sedes Rhegiensis ante annum 1090 non uacarit, ac proin ut etiam ante hunc annum Sancti nostri ad illam electio, utpote papa Urbano, quemadmodum primorum quatuor Carthusie priorum chronologus uerbis proxime recitatis memorie prodit, uolente, facta non contigerit. Nec serius eamdem, ut iam supra probatum, contigisse, simili ratiocinandi modo facile etiam probabitur, si modo Rangerius ad archiepiscopatum Rhegiensem ipso anno, ut uerosimilius factum, 1090 fuerit electus; cum enim ille ad annum ut minimum 1106 sedem illam tenuerit, consequens erit, ut Sancti  nostri ad eamdem electio post annum 1090, utpote post quem ita, uiuente Urbano, sub cuius pontificatu hec ex dictis accidit, sedes illa non amplius uacarit, certissime haud contigerit

534. Hinc Ruinartius in Urbani II pape uita iam pluries laudata num. 81 merito sic scribit: »Ad hunc annum  Brunonis ad Rhegiensem archiepiscopatum electionem, quam uulgati auctores anno 1095 consignare solent, ideo reuocamus, quod hoc solummodo anno sub Urbani pontificatu sedes illa uacua fuerit, morte scilicet Arnulphi archiepiscopi, cui, recusante dignitatem illam Brunone, substitutus est sub huius anni finem Rangerius. Hoc quippe priuilegium Theodori Squillacensis episcopi supra laudatum  confirmauit  die 17 Decembris anno 1090 archiepiscopus Rhegiensis electus, ac deinceps ad annum 1106 uariis conciliis et publicis instrumentis subscripsisse memoratur sub archiepiscopi titulo, ut uidere est apud Ughellum tom. IX Italie sacre.« Sanctum itaque Brunonem nec serius, nec citius, quam anno 1090 ad archiepiscopatum Rhegiensem fuisse electum, certum omnino atque extra omnem controuersiam argumentis modo in medium adductis positum uidetur; ut proinde biographi nostri recentiores, aliique scriptores, qui, Sanctum nostrum in Placentino concilio, seu huius, ante annum 1095 non celebrati, tempore a Rhegiensibus in archiepiscopum postulatum primum fuisse, uolunt, audiendi non sint. uerum quo circiter anni 1090 mense S. Brunonem in  Rhegiensem archiepiscopum eligi euenit? Cum ante Aprilem dicti anni 1090 Sanctus ex dictis Romam ad Urbanum papam appulsus non sit, nec ante suum ad hunc accessum, ut pariter ex dictis apparet, ad Rhegiensem sedem electus postulatusue fuerit, consequens est, ut nec hoc ante dicti anni 1090 Aprilem acciderit; ipsone autem hoc mense, an serius, definire haud queo, omnibus prorsus, que ad id utcunque sufficiant, argumentis deficientibus. Attamen dispiciamus, an ex iis, que discipulorum S. Brunonis ad Carthusiam reditum excepere, nichil omnino, quo Sancti ad Rhegiensem archiepiscopatum electionis tempus propius adhuc definiatur, possit elici.

535. »uisum est,« inquit de Urbano papa in huius  uita num. 82 Ruinartius, »circa huius anni  medium, cum ei Rome uix respirare liceret, prouincias, Rogerio  et Boamundo  subiectas, adire, ut ibi paulo liberius rerum ecclesiasticarum curam ageret. Certe eum sub medium mensis Augusti hoc anno in Campania exstitisse, constat ex priuilegio sancti Basoli, quod Sinuesse datum est hoc anno die XuIII Kalendas Septembris, Burchardo eiusdem loci abbati inscriptum.« Ut Urbano Rome, quemadmodum hic ait Ruinartius, respirare tunc uix licuerit, factum indubie fuerit ex eo quod, cum Henricus imperator, Alpes transgressus, infesto agmine uti ex Bertholdi Constantiensis presbyteri ad Hermannum Contractum appendice ad dictum annum  1090 intelligitur, in pontificem eiusque adiutores ferretur, Romani antipape Guiberti assecle, audaciores inde facti, in officio contineri uix possent, tutamque Urbano Rome commorationem nullo modo relinquerent. uerum, ut ad rem iam ueniam, erit fortassis, qui, quod Urbanus tunc in Campaniam Roma sese receperit itaque tum Rhegiensi ciuitati propior sit factus, Sanctum nostrum, pontifice illo, quem in Campaniam secutus fuerat, agente, ad Rhegiensem archiepiscopatum fuisse electum, suspicetur. Et uero, si Urbanus, uti anno 1089, ita etiam anno 1090 Rhegii fuisset, esset sane, cur quis non immerito id suspicaretur. uerum cum in Campania pontifex, postquam Roma esset egressus, reliqua anni illius parte commoratus fuisse uideatur, nec  minus efficaciter, cum Rome adhuc existeret, quam cum in Campania iam uersaretur, S. Brunonem in Rhegiensem archiepiscopum eligendum curare potuerit, feceritne id ille, cum adhuc Rome, an cum iam in Campania ageret, plane est incertum, ac proin etiam an ante, an post mediam anni 1090 estatem, quo tempore, ut iam dictum, Urbanus Roma in Campaniam abiit, Sanctus noster fuerit Rhegiensis electus archiepiscopus. Utut sit, id equidem anno 1090, et quidem ut minimum ad huius Aprilem iam prouecto, factum, indubitatum est ex supra dictis.

536. Nec minus, utpote in irrefragabili primorum quatuor Carthusie priorum chronographi testimonio  fundatum, indubitatum est, S.  Brunonem, cum sublimem maxime dignitatem sibi oblatam recusasset, »in Calabrie eremum, cui Turris nomen est,« secessisse. uerum quandonam id Sanctus fecit, aut, ut ab eo, quod prius indubie fuerit, incipiam, quandonam id faciendi facultatem a pontifice Urbano obtinuit? Blomenuenna in conscripta a se Sancti nostri uita ita prodit memorie: »Beatus . . . Bruno, cum summo pontifici propter obedientiam annis paucis adherens non modicum Ecclesie profuisset suis consiliis, prudentia et sapientia incomparabili, prout ex eiusdem pape Urbani decretis et aliis factis coniici datur, in quibus sanctus Bruno  indefesso labore desudauerat, semper tamen ad dilecte sue Rachelis amplexus, ad eremi et solitudinis quietem redire desiderans, curie  strepitus et tumultus molestissime semper ferebat, cumque non posset ultra flammam tanti desiderii comprimere, antequam prefatus summus pontifex de Placentia transiret in Galliam, cum multa instantia uix tandem obtinuit licentiam, relicta curia, eremum, quam incoluerat, repetendi, aut aliam, si placeret, eligendi.« Hactenus Blomenuenna, precipua saltem, que hic memorat, e uita, per Puteanum contexta, mutuatus, nec Surius, qui ex ambobus hisce biographis suam de S. Brunone lucubrationem concinnauit, multum siue ab uno, siue ab altero hic dissentit; quod si autem recte notent, Sanctus a pontifice secedendi in eremum, curia pontificia relicta, facultatem non prius obtinuerit, quam cum iam  hic, celebrato Placentie concilio, in Galliam esset abiturus; quod cum anno 1095, uti inter omnes conuenit, factum sit, consequens erit, ut Sanctus nec ante hunc annum, nec ante quinquennalem circiter apud Urbanum  commorationem recedendi a curia pontificia repetendique eremum facultatem impetrarit.

537. uerum, uti Sanctum ante annum 1095, contra ac iidem Brunonis biographi scribunt, electum fuisse Rhegiensem archiepiscopum, ita etiam illum ante eumdem annum eremi uiteque solitarie repetende facultatem ab Urbano obtinuisse euincunt infra huc transcribende charte Rogerii comitis, Mesimerii, Squillacensis episcopi, aliaque, e quibus  Sanctum ante annum 1095, imo iam inde ab anno 1090, aut certe ab anno 1091 in eremo Calabrina, pontificia curia relicta, fuisse uersatum, manifestum est, uti quisque ex infra dicendis facile intelliget. Et uero laudati biographi, seu potius ii, e quibus horum antiquior Puteanus id hausit, Sanctum nostrum tandiu apud Urbanum papam commoratum esse, non alio forte ex capite in litteras misere, quam quod priori quinquennio, quo Calabrinam eremum inhabitauit, subinde a Pontifice illo, consiliis eius in rebus arduis implexisque, difficillimis iis temporibus frequenter emergentibus, uti uolente, e solitudine sua fuerit euocatus, uti infra docebo. Ut ut sit, Sanctum equidem non quinque annis, sed totidem duntaxat, aut forte etiam paucioribus,  mensibus apud Urbanum post suum e Carthusia egressum mansisse, palam est ex eo quod ad hunc ex dictis non ante anni 1090 Aprilem aut Maium accesserit, eoque ipso anno adhuc currente, in Calabria iam exstiterit atque ibidem eremum, quam aut eodem anno 1090, aut certe non diu post inhabitare cepit, a Rogerio, Calabrie et Sicilie comite, sibi concessa charta publica impetrauit, uti infra dicenda aperient. Nec Sanctum diutius, quam iam statuerim, apud Urbanum papam, antequam a suo e Carthusia egressu Pontificia a curia secedendi facultatem obtineret, Calabriamque peteret, commoratum esse, credidere, ut apparet, uetustiores Carthusiani.

538. Etenim primorum quinque Carthusie Priorum  chronologus seu antiquior Sancti nostri biographus, qui ex supra dictis seculo XIII floruit, de S. Brunone primo quidem num. 16 et seq. ita prodit memorie: »uenerabilis Pater, ad summum Pontificem ueniens, eidem, non longo, sed breui tempore assistens, consiliis et auxiliis salutaribus eius multa onera supportabat, et multum in regimine sancte Dei Ecclesie eius sollicitudinem sua promptitudine subleuabat. Diu tamen patienter dissimulare non potuit tristitiam et dolorem conceptum de suorum dispersione filiorum, et strepitus et tumultus curie, impedientes dulcedinem et quietem, qua frui et pasci in eremo consueuerat, grauiter ferens et diutius ferre non sustinens, exposita summo Pontifici sua desolatione, cum summa instantia implorauit  et impetrauit a curia separari et quod posset ad eremum et celle iam pregustatam dulcedinem et desideratam requiem repedare;« deinde uero num. 24 sequentia, que huc etiam faciunt, suppeditat: »Bruno igitur, uir sanctissimus et gemina scientia preditus, tam diuina scilicet, quam humana, . . . . . eremum Carthusie rexit sex annis, et post, ut predictum est, a Papa uocatus, et non diu post ad eremum Calabrie, cui Turris nomen est, transiens, ibi, sancto constructo monasterio, multorum Dei seruorum anachoretarum rector exstitit et minister.« Ita ille utrobique, quantum apparet, S. Brunonem, non quinque annis, sed longe breuiori temporis spatio, antequam curie Pontificie relinquende facultatem  obtineret, atque in Calabriam secederet, apud Urbanum papam fuisse commoratum, suis quas adhibet loquendi formulis indicans. Quare, cum Carthusiani antiquiores, qui quidquam de sancto Ordinis sui Institutore litteris consignauere, sua fere omnia e laudato, cuius hic iam recitata uerba sunt, primorum quinque Carthusie Priorum chronologo hauserint, uerosimillime huius inherentes uestigiis Sancto nostro, non quinquennalem, sed longe minus diuturnam apud Urbanum papam commorationem attribuerint; nec sane immerito, cum Sanctus ad hunc ante anni 1090 Aprilem non uenerit, hocque ipso anno Pontificiam curiam reliquerit, uti ex iam supra dictis satis liquet, magisque ex dicendis patescet.



§ XXXII. An Sanctus a Rogerio Calabrie comite, uenationem exercente, in Calabrie specu, in quo se cum sociis abdiderat, fuerit repertus; quo, relicta Pontificia curia, primum concesserit, et cur tunc Carthusiam non repetierit.


539. Sanctum nostrum, Pontificia curia ex Urbani Pape consensu relicta, in Calabrie eremum, cui Turris nomen, secessisse, sedem ibidem, casis humilibus exstructis, fixisse, in speluncis, in quibus cum sociis morabatur, a Rogerio Calabrie et Sicilie comite, qui eum tum nondum cognouerit, uenationem exercente, fuisse inuentum, hacque occasione factum, ut eremum illam ab hoc principe obtinuerit, memorie produnt omnes precipui, quos ad manum habeo, seculo quinto decimo posteriores,  S. Brunonis biographi, uidelicet Zacarias Benedictus, Puteanus, Blomenuenna et Surius. Solius Blomenuenne, quod reliquos sibi adamussim fere consonantes habeat, horumque proinde omnium locum tenere queat, uerba huc spectantia, reliquis fere omnibus omissis, transcribo. Sic habent: »Cum uoluntate itaque et benedictione summi Pontificis dimissus  Calabrie deserta petiit cum aliquot eiusdem propositi uiris, quos feruentissimis suis exhortationibus ad mundi contemptum induxerat. Audierat enim, illic deserta esse loca plurima ad penitentiam agendam solitariamque uitam sectandam aptissima. Optabat, prout frequenter decreuerat, redire Carthusiam ad fratres suos carissimos, quos premiserat; sed quia summus  Pontifex cum sua curia transibat in Galliam, in cuius finibus Carthusia sita est, metuebat, ne curiam, quam fugiebat, ibi declinare non posset. Et ideo ad Calabrie potius deserta se contulit . . . . . uenit itaque uir sanctus ad quamdam Calabrie eremum, cui Turris nomen est, in diecesi Squillacensi, ibique non cellas pretiosas, quia sumptus ad eas non suppetebat, sed casas humiles de uili materia, sed in Christo pretiosa, edificauerunt . . . . .

540. »Cum autem dictam eremum primum inhabitare cepissent, contigit, Domino hoc operante, ut quodam die comes Calabrie Rogerius, cum suo non paruo comitatu et canum multitudine copiose  in eadem eremo Turris uenationi insistens, ad locum, ubi serui Dei habitare ceperant, deueniret: canes autem, olfactu suo diuersa ferarum uestigia insequentes, ad speluncas seu casas, in quibus sanctus Bruno cum suis habitabat, deuenerint. Ubi fixis pedibus, latratibus multis domino suo indicabant magnam se inuenisse predam. Quo uiso, comes, cum suis concito cursu ueniens, repperit Patres predictos in eisdem speluncis, flexis genibus erectisque in celum uultibus ac manibus simul orantes et Deum laudantes. uidens hoc comes, magna admiratione repletus, equo, cui insidebat, desiliens, deuote et humiliter ipsos salutauit, deque causa aduentus statuque ipsorum sollicite interrogauit. A quibus cum singula per ordinem didicisset,  gauisus est ualde laudans Deum et glorificans, quod tali eum dignum iudicasset preda. Sperabat enim religiosus comes, se terramque suam eorum meritis et precibus adiuuari apud Deum atque in pace conseruari. Et propterea, ut possent ibidem quietius uiuere, diutiusque perseuerare, dedit eis ecclesiam Beate Marie et Beati Stephani de cremo; ubi eos frequenter uisitans, de uite necessariis prouidebat, documentaque salutis ab eis libenter audiebat, beatum uero Brunonem, ipsorum omnium pastorem ac Patrem, quem pre ceteris arctius diligebat, ad se frequenter euocabat. Quem etiam in magna reuerentia semper habuit, et tanquam primum in domo sua, eius consiliis acquiescens, eius orationibus, quibus plurimum confidebat, se iugiter commendans.

 541. Hactenus Blomenuenna, seu potius omnes supra laudati S. Brunonis biographi: nunc singula aut saltem precipua, que uerbis recitatis adstruuntur, examinanda, ac in primis quidem, an Sanctus, obtenta a Pontifice eremum repetendi facultate, recta in Turritanam Calabrie eremum sese receperit, ibique a Rogerio, Calabrie et Sicilie comite, uenationem exercente, nondumque, ut recitata Blomenuenne uerba indicant, eum noscente, in specu fuerit repertus. Rogerius, Roberti Guiscardi Rogerii comitis mox dicti fratris filius, Apulie, Calabrie et Sicilie dux, in diplomate infra huc transcribendo, quo Calabrine eremi donationem, S. Brunoni eiusque sociis a comite Rogerio patruo suo  factam, anno 1093 ex dicendis confirmauit, ita loquitur: »Notum esse uolumus fraternitati uestre de duobus uiris, Brunone scilicet et Lanuino, qui, sancte religionis studio accensi, cum sociis suis in terram Calabrie a Galliarum partibus, disponente Deo, uenerunt, et meo ductu in terram, que predicta est, locum, qui eorum proposito conueniret, quesierunt, quem cum sibi idoneum penes me non inuenisset, elegerunt manere inter locum, qui dicitur Arena, et oppidum, quod appellatur Stilum. Locum autem illum Rogerius, comes Sicilie, patruus meus, . . . . illis donauit: de comitatu enim ipsius per meam concessionem erat.« Cum ergo Sanctus noster eiusque socii, uti hic Rogerius dux  declarat, in Calabriam, partim huic, uti infra docebo, partim comiti Rogerio tunc subditam, uenerint, ibique, cum ante ipsiusmet ducis Rogerii ductu in terris huic subditis locum proposito suo aptum quesiuissent, nec inuenissent, talem tandem in Rogerii comitis comitatu seu terris huic subiectis elegerint, consectarium est ut, obtenta a Pontifice curiam relinquendi eremumque petendi facultate, non recta, ut Blomenuenna uerbis proxime recitatis docet, in Turritanam Calabrie eremum Rogerio comiti subiectam, sed in terras duci Rogerio subditas, locum eremitice uite aptum ibidem quesituri, sese contulerint.

542. Imo uero cum, ut iam dixi, loco in hisce, quem proposito suo idoneum arbitrarentur, non inuento,  talem in terris, uti diplomatis a Rogerio duce collati proxime recitata uerba fidem faciunt, Rogerio comiti subiectis, quesierint, uerosimiliter ad hunc ante Sanctus eiusque socii, quo uoti sui compotes fieri, locumque ab hoc principe, si quem proposito suo aptum in terris eius inuenirent, impetrare possent, a duce Rogerio fuerint adducti. Quod ut credam, etiam facit, quo Rogerius comes S. Brunoni eiusque sociis Calabrinam eremum concessit, diploma. In hoc enim comes sequentem fatur in modum: »Notum esse uolumus fraternitati uestre, per Dei misericordiam a Galliarum partibus ad regionem istam Calabrie sancte Religionis uiros, Brunonem uidelicet et Lanuinum cum sociis eorum peruenisse, qui, contempta mundialis glorie  uanitate, soli Deo elegerant militare. Horum itaque desiderium ego cognoscens, et ipsorum meritis et precibus apud Deum adiuuari desiderans, ab eorum caritate precibus multis obtinui, ut in terra mea locum sibi habilem eligerent, in quo ad seruiendum Deo qualia uellent habitacula prepararent;« quibus uerbis cum sese comes effecisse indicet, ut Bruno eiusque socii in terra sua, seu in Turritana Calabrie eremo, uti ex consequentibus intelligitur, locum proposito suo aptum, in quo qualia uellent habitacula construerent, elegerint, consectarium est ut, antequam id facerent, cum comite Rogerio de re egerint, ad eum adeo a duce Rogerio, qui eos ductu suo in querendo in terris suis loco antea ex dictis iuuerat, uerosimiliter adducti. Atque hinc  porro iam consequitur ut, electa iam sibi in predicta eremo sede, habitaculisque qualibuscunque constructis, a Rogerio comite, rei huius, ut Blomenuenna supra recitatis uerbis aliique laudati biographi indicant, plane inscio, inter uenandum inuenti non fuerint.

543. Quare, ut Rogerius comes Brunoni eiusque sociis loci in ditione sua, qui eremitice uite aptus foret, optionem fecerit, contigisse puto non occasione uenationis, in qua eos in specu abditos orationique intentos repererit, sed duce Rogerio interueniente, e quo cum de austerissima Brunonis eiusque sociorum uita, sanctissimisque moribus nonnulla inaudiuisset, uiros huiusmodi, utpote quorum  precibus ac meritis auxilium sibi a Domino, uti ipsemet proxime recitatis diplomatis sui uerbis indicat, adfuturum speraret, in ditione sua sedem figere desiderarit, atque ad sese adductos, ut in ea quem uellent locum sibi eligerent, rogarit. Et uero quod de S. Brunone eiusque sociis, quos, ante sibi nunquam uisos penitusque ignotos, inter uenandum comes Rogerius in specu Deum intentissime orantes inuenerit, plurimisque idcirco beneficiis auxerit, a laudatis Sancti nostri biographis memorie proditur, haud sat apte, quemadmodum modo abunde indicaui, cum duobus iam citatis diplomatibus concordare, ante me in Neapoli sacra apud Surianum Annotationum in contextam a Surio Sancti nostri uitam pag. 189 a Cesare de Eugenio iam  obseruatum inuenio. Nec obseruationem hanc a uero alienam pronuntiare ausi sunt Carthusie Coloniensis alumnus Morkensius in sua chronologico-diplomatica de S. Brunone Diatriba et Zanottius in adornata a se Bononiensibusque in Italia Carthusianis inscripta Sancti eiusdem uita seu Historia; uere tamen Sanctum nostrum eiusque socios a principe Rogerio, uenationi operam dante, in specu orantes fuisse inuentos, hincque, ut hic in illos plurima beneficia contulerit, factum esse, conantur ostendere, idque uiis duabus diuersis.

544. Ac prior quidem, Sanctum non a comite Rogerio in Turritana seu Squillacensi Calabrie eremo, sed a duce Rogerio in quodam ditionis sue antro seu spelunca eum Lanuino aliisque, quos sibi habebat  adiunctos, sociis inuentum fuisse, astruit; cum autem sese huic potius opinioni, quam alteri, que Sanctum, non a Rogerio duce, sed comite, inuentum statuit, ob supra recitata concessi a Rogerio duce diplomatis uerba adherere edixit, rationem etiam ob quam fuisse equidem reipsa Sanctum, orationi in specu uacantem, ab alterutro Rogerio, uenationem exercente, inuentum existimet, lectori reddit, de historia, que id factum prodit, sequentem scribens in modum: »Hec pro ueritate historie, quam ex traditione maiorum agnosco uerissimam, et agnouerunt compilator Fasciculi temporum, Henricus Kalkariensis De ortu et progressu Ordinis Carthusiensis, Puteanus scriptor uite, scriptoresque domestici omnes.« Ne quis uero contra  illam, uti ait, traditionem etiam arguat ex eo quod Sancti, in speluncis a Rogerio siue duce siue comite, uenationem exercente, inuenti, mentio non occurrat in utriusque huius principis diplomatibus supra citatis, mox uerbis proxime huc transcriptis sequentia hec subiungit: »Nec est cur quis hesitet dubitetue de ueritate rei ex eo quod neque dux, neque comes, ambo Rogerii, iste in prefato diplomate, hic in suis chartis  ullam de ea faciant mentionem, qui tamen postremus in altera sua charta longe post data meminit Capuane proditionis, sibi a S. Brunone in uisu  nocturno reuelate; alia enim huius et alia istius est conditio. In isto donat locum, ab hominum cultura desertum, et poterat legitime, nulla etiam data ratione; in illo uero Capuane proditionis reos capite damnatos tradit S. Brunoni in perpetuam seruitutem; cuiusmodi mancipationis causa secundum leges formanda erat.«

545. Hactenus ille, contendens scilicet non fuisse cur, etsi Sanctus uere a Rogerio seu duce seu comite, uenatione animum relaxante, in spelunca una cum sociis Deum orans inuentus esset, rei huius in prememoratis diplomatibus mentio fieret, falsamque proinde illam ex horum silentio argui non posse. uerum sit ita; fuisse equidem Sanctum, uti uerosimilius esse autumat, a Rogerio duce inter  uenandum inuentum, nullo omnino potest scriptoris siue recentioris siue antiquioris testimonio confirmari; ut proinde a Morkensio id omnino gratis uideatur confictum, licet interim contra hanc illius opinionem, uti contra Blomenuenne aliorumque biographorum nostrorum, qui Sanctum in Turritana Calabrie eremo a comite Rogerio, morari in hac illum ignorante, fuisse inuentum statuunt, opinionem fieri potest, nullum omnino ex iam sepe laudatis diplomatibus argumentum positiuum queat formari, nichilque etiam aliunde obstet, quo minus a duce Rogerio in quadam ditionis sue spelunca inuentus fuisse credi queat Sanctus noster, quem, priusquam Rogerii comitis terras adiret, in terris ducis Rogerii exstitisse, recitata supra ex huius  diplomate uerba fidem faciunt. At uero Surianus, qui pro opinione, Sanctum nostrum a comite Rogerio, cui prorsus adhuc ignotus erat, deserto in specu fuisse repertum, astruente, seu potius pro Surio illam tradente stat, in suis in hunc Annotationibus pag. 192, contra Cesarem de Eugenio, qui, ut iam dictum, historiam illam cum diplomatibus supra citatis haud sat apte componi in sua Neapoli sacra obseruarat, diploma seu priuilegium, infra recitandum, quod a Mesimerio, Squillacensi episcopo, Bruno accepit, in presidium aduocat.

546. Ita enim ibidem scribit: »Ait prefatus Cesar exquisitam se diligentiam in hac ueritate  peruestiganda adhibuisse: non negauerim. Sed nichilominus non uidisse diploma uel certe leuiter expendisse Mesimerii, episcopi Squillacensis, multa persuadent. Si enim librasset illud, quod ibi dicit, S. Brunonem in desertis Calabrie locis per tempus satis longum degisse, priusquam ad Squillacensem transiret eremum, utique non in fixis tentoriis, sed in obuiis specubus, et huiusmodi subterraneis diuersoriolis habitasse consentiret.« Hactenus ille; ast S. Brunonem in desertis Calabrie locis, priusquam ad Squillacensem eremum transiret, per tempus satis longum degisse, Mesimerius, Grecus Squillacensis episcopus, contra ac his uerbis uult, in suo diplomate, Grece  scripto, nuspiam tradit. In hoc enim, quibus id facere uideri queat, de S. Brunone eiusque sociis sequentia duntaxat e uersione Morkensii commemorat: »Qui quidem in desertis locis degentes per tempus satis longum illuc transmigrarunt ad partes Stili in mea diecesi;« aut, si mauis, e uersione Ughelli tom. IX Italie sacre, col. 425, isthec: »Qui cum per multos annos in locis solitariis uitam transegissent, huc ad partes Styli in mea diecesi transmigrarunt;« hisce autem uerbis, fueritne Sanctus in Calabrie desertis, an in aliis per tempus satis longum, antequam in Squillacensem eremum sese abderet, cum sociis suis commoratus, non edicit. Quid si Mesimerius de Carthusie et Sicce Fontane desertis, in quibus Sanctus, antequam  Calabriam adiret, per longum satis tempus seu per multos annos fuerat uersatus, duntaxat loquatur? Id sane nullo ex capite uero absimile, nedum incredibile, apparet.

547. Ad hec de aliis etiam, quam de Carthusie et Sicce Fontane eremis, Mesimerio sermo sit, hincne consequens erit ut in hisce Sanctus noster a comite Rogerio, cum huic adhuc omnino esset ignotus, inter uenandum fuerit inuentus? Neutiquam sane, uti quisque, quantum opinor, haud difficulter agnoscet. uerum, inquies, ita equidem facile factum esse potuerit, ut, ad quod credendum Morkensius ex dictis propendet, Sanctus noster, non quidem a comite Rogerio, sed a duce homonymo, cuius is patruus erat, cum illi adhuc plane  esset ignotus, in spelunca, in quam sese cum sociis receperat, inter uenandum fuerit inuentus. Fateor, sic habet, nec quo minus ita factum esse potuerit, repugnant diplomata supra dicta; uerum anne reipsa ita factum sit, dubium mihi uel idcirco semper erit, quod res nullo plane probate ac certe fidei monumento queat probari. Ad Zanottium modo ueniamus. Hic, ut Sanctum, quod Surius aliique Sancti biographi tradunt, a comite Rogerio, uenationi operam dante, in spelunca fuisse inuentum, tueatur, rem hanc non ante, sed postquam Sanctus comiti Rogerio notus esset, Turritanamque seu Squillacensem Calabrie eremum inhabitandam ab eo iam accepisset, gestam esse statuit; quod cum ne in speciem quidem, ut consideranti patebit, cum diplomatibus  supra citatis pugnet, ac proin, quominus tunc gestum credatur, impedire hec non possint, Zanottii non minus, quam Morkensii opinio credibilis apparet; sitne tamen reipsa ueritati consona, dubium plane est, quod in nullo antiquo sat certe fidei seu auctore seu monumento sit fundata, nec certam eam facere possint supra laudati Sancti nostri biographi, qui preterquam quod aliis eam, quam Zanottius, adiunctis uestiant, recentiores omnes sunt, quam ut sola sua auctoritate rebus, quas de S. Brunone narrant, fidem certam atque indubitatam facere possint.

548. Quare, omnibus rite libratis, Sancti e curia Pontificia in Turritanam Calabrie eremum secessum  eo fere, quem hic subdo, modo accidisse, uerosimillimum puto. Pontificem Roma in Campaniam subiectasque Rogerio duci eiusque fratri Boamundo ditiones media anni 1090 estate abeuntem comitatus est ex supra dictis S. Bruno, ibidemque ab illo curiam relinquendi eremumque repetendi facultatem enixissime petiit. Hac tandem obtenta, mox in Calabriam, ubi deserta loca esse plurima audierat, ad Rogerium ducem, quem forte alicubi in Campania iam uiderat, suumque redeundi ad uitam solitariam desiderium edocuerat, sese contulerit; cumque, eo consentiente ducenteque, in Calabrie parte, ei subiecta, locum eremitice uite aptum quesiuisset, nec inuenisset, ad comitem Rogerium ab eodem principe, qui ad eum forte alias ob causas  properabat, ductus fuerit, impetrataque ab illo, cui a Rogerio duce ob insignem uite sanctitatem ualde fuerit commendatus, eligendi sibi in Calabrie parte, que ei parebat, quencumque proposito suo idoneum arbitraretur locum, facultate, Turritanam eremum elegerit, hancque sibi, uti mox uidebimus, a dicto comite Rogerio donari impetrarit. Res ita ordinata conceptaque nichil sane habet, quod uel cum diplomatibus supra laudatis pugnet, uel utcunque a uerisimilitudine abhorreat. Quod cum ita sit, eo modo, quo iam dixi, Sanctum in Calabriam secessisse, Turritanamque eremum sibi donari impetrasse, uix non certum indubitatumque puto. Quod si interim, Sanctum, Deum intentissime orantem, in sibi iam data hac eremo a comite Rogerio, uenationi  operam dante, inuentum fuisse, cum Zanottio quisquam contendat, aut id ei in Apulia a duce Rogerio obuenisse, cum Morkensio prefracte astruat, ei equidem haud magnopere refragabor, cum hec equidem eius opinio, ut ut minus uerosimilis, cum diplomatibus supra citatis pugnatura non sit. uerum utcunque tandem hec omnia habeant, equidem Sanctus noster, cum e curia Pontificia abiit, in Turritanam Calabrie eremum, ut iam dictum, secessit. Ac illum quidem, cum in itinere uersus hanc existeret, Barensem S. Nicolai, ac S. Michelis in monte Gargano ecclesias inuisisse, archangelum hunc bis sibi apparentem habuisse, aliaque nonnulla in contexta a se Sancti uita cap. 18 narrat Zanottius; uerum ea nullo  prorsus antiquitatis testimonio uel ipse firmat, uel alibi firmata inuenio.

549. Modo itaque examinandum hic restat, cur tunc sese in Calabriam potius recipere, quam ad dilectam sibi Carthusiam redire, Sancto uisum fuerit? »Optabat  redire ad Carthusiam ad fratres suos carissimos, quos premiserat, sed quia summus Pontifex  cum sua curia transibat in Galliam, in cuius finibus Carthusia sita est, metuebat, ne curiam, quam fugiebat, declinare non posset, et ideo ad Calabrie potius deserta se contulit;« ita ille: uerum Brunonem non ob rationem, quam his uerbis allegat, in Calabriam potius secessisse,  quam ad Carthusiam rediisse, sola ratio temporis, quo Urbanus Papa in Galliam transiit, Sanctusque in Calabriam secessit, euincit. Urbanus enim, uti inter omnes conuenit, non ante annum 1095, quo, postquam Placentie in Italia celebrarat concilium, in Galliam, Claro-monte aliud longe celeberrimum, in quo sacrarum aduersus infideles pro Terre Sancte recuperatione expeditionum fundamentum iactum fuit, celebraturus concessit; Bruno autem, uti ex iam dictis ac porro dicendis pronum est eruere, in Calabriam e curia Pontificia anno 1090 sese recepit. Sanctum ergo in Calabriam potius sese contulisse, quam ad Carthusiam rediisse, reor, quod Pontifex, difficillimis, quibus uiuebat, temporibus, futurum prescius, ut subinde, Roma relicta, in  terras Rogerio duci comitique homonymo subiectas, sese recipere cogeretur, Brunonem, quem interdum ad sese euocare, atque ad eonsilia adhibere uolebat, in Galliam seu ad Carthusiam, procul ab utriusque Rogerii ditionibus dissitam, abire noluerit.

550. Ea mihi sedet sententia, quod reipsa Sanctum, cum iam in Turritana eremo uersaretur, ab Urbano subinde, siue ut indictis interesset conciliis, siue alia quacunque de causa euocatum fuisse, suadeat, cuius fragmentum Mabillonius lib. LXX Annalium Benedictinorum num. 30 suppeditat, epistola a Paschale II papa, proximo Urbani successore, ad Lanuinum, Sancti nostri discipulum, proximumque in eremi Calabrine prioratum successorem, uI Kal.  Decembris anno 1101 conscripta. Hec enim, quam integram, ex Annalium Carthusiensium libri quarti hactenus non uulgati uallis Dei exemplari descriptam, supra plus semel iam laudatus Carthusianus Parisiensis mecum communicauit, sic habet: »Paschalis episcopus, seruus seruorum Dei, dilecto filio Lanuino, salutem et Apostolicam benedictionem. Quod magnopere desiderauimus, et uehementi desiderio exspectauimus, hoc, Domino propitiante, peractum est. Reuertente siquidem fratre R. [Richardo] Albano episcopo, pacem et concordiam eremi reformatam, et te in locum sancte memorie magistri Brunonis successisse cognouimus. Sit ergo in te eiusdem uiri spiritus, idem sit eremitice discicipline rigor, eadem morum et grauitatis constantia;  quia nos, opitulante Domino, quidquid auctoritatis et potestatis ipsius Magistri probabilis sapientia et religio ab Apostolica Sede promeruit personaliter, hoc tibi, eodem te spiritu concomitante, concedimus. uolumus autem, ut in proxima Quadragesima nos uisitare debeas, quatenus cordis secreta os ad os plenius proloquamur. Interim uero monemus ut de resarcienda pace terre, quam uehementer turbatam audiuimus, cum fratribus nostris et religiosis uiris, qui circa te sunt, satagas, et alios ad hoc commonere procures. Abbati Sancti Iuliani, quem reprehensibilem audiuimus, precipe ex nobis ut nostre audientie se representet; eumque de contemptu litterarum legati nostri uehementer  argue. Datum Rome sexto Kalendas Decembris.«

551. Cum ergo, uti ex hac Paschalis pape epistola liquet, fuerit ab hoc proximo Urbani II in S. Petri Cathedram successore Romam euocatus Lanuinus, proximus Sancti in eremi Turritane prioratum successor, fuisse quoque ipsummet S. Brunonem, quem summis laudibus Paschalis hic effert, ab Urbano II euocatum, dubitandum non apparet. Quod cum ita sit, summum hunc pontificem, quo ad sese subinde euocare Brunonem facile posset, haud procul eum a regionibus, in quibus se non raro commoraturum preuidebat, discedere uoluisse, hincque factum ut Bruno ad Carthusiam non redierit, sed in Calabriam  se receperit, non immerito conieceris. Hec porro coniectura utcunque etiam confirmatur tum ex ordinis Carthusiensis, uti uocatur, traditione, tum ex eo quod, teste omni exceptione maiori quatuor primorum Carthusie priorum chronologo in hoc transcripto num. 7 Sancti nostri elogio, euocatus hic e Carthusia ab Urbano II pontifice fuerit, ut consiliis suis hunc adiuuaret; unde uerosimile fit, Urbanum dum Brunoni e curia sua discedendi facultatem concessit, consiliis eius uti deinceps adhuc uoluisse, huncque in finem, dum a Calabria non nimium abesset, subinde illum ad se euocasse. Ad hec, nisi Sanctus, quod pontifex eum haud procul a locis, in quibus ipse uersabatur, commorari dictum in finem uellet, in Calabriam secessisse astruatur, quenam  tandem, cur hoc post obtentam a pontifice in eremum secedendi facultatem fecerit, nec potius ad Carthusiam redierit, ratio afferetur?



§ XXXIII. Sanctus Turritana Calabrie eremo a comite Rogerio donatur, eique deinde a Mesimerio, Squillacensi episcopo, ac post ab Urbano II papa donatio hec confirmatur.

552. Sanctus, facta sibi eo modo, quo § precedenti exposui, a Sicilie et Calabrie comite Rogerio eligendi in ditionibus principi huic subiectis, locum, quem eremitice uite ducende maxime idoneum arbitraretur, Calabriam mox diligenter perlustrauit, cumque in hanc eremum, cui Turris nomen, inter Stilum et Arenam sitam intraque diecesis Scyllacensis, seu, ut alii scribunt, Squillacensis terminos  conclusam, quam proposito suo percommodam, utpote montosam ualde, adituque arduam ac difficilem, iudicabat, inuenisset, hunc illi locum comes Rogerius publico confecto instrumento seu diplomate benignissime est largitus, donationemque deinde Mesimerius Scyllacensis episcopus ac Urbanus II papa confirmarunt. Chartas seu instrumenta, quibus id fecerunt, lectoris oculis, quod nec passim omnia ad manum sint, nec paucis, que de Sancto iam dicta sunt ac porro dicentur, lucem afferant, iuuerit subiecisse, obseruatis ad singulorum calcem nonnullis, siue de notis chronicis, quibus muniuntur, siue de personis, quarum nomina notantur, siue denique de aliis quibuscunque, que elucidatione commentationeue  indiguerint. A Rogerii comitis diplomate transcribendo exordior. His uerbis ex Morkensii recensione concipitur: »Rogerius Dei gratia comes Calabrie et Sicilie omnibus fidelibus suis et Ecclesie Dei filiis tam presentibus quam futuris in Domino salutem. Notum esse uolumus fraternitati uestre, per Dei misericordiam a Galliarum partibus ad regionem istam Calabrie sancte Religionis uiros, Brunonem uidelicet et Lanuinum cum sociis eorum peruenisse, qui, contempta mundialis glorie uanitate, soli Deo elegerunt militare.

353. »Horum itaque desiderium ego cognoscens, et ipsorum meritis et precibus apud Deum adiuuari desiderans, ab eorum caritate multis precibus obtinui, ut in terra mea locum sibi habilem eligerent, in  quo ad seruiendum Deo, qualia uellent, habitacula prepararent. Elegerunt si quidem in terra mea quemdam solitudinis locum situm inter locum qui dicitur Arena, et oppidum quod appellatur Stilum. Hunc ego locum ad honorem Dei omnipotentis, Patris et Filii et Spiritus sancti, et ad honorem beatissime Marie semper uirginis genitricis Christi Dei et Domini nostri omniumque Sanctorum donaui eis, eorumque successoribus ibidem Deo seruituris cum tota silua et terra et aqua et monte in spatium unius leuge [al., leuce] in omni parte adiacenti, concedens et constituens, quatenus locum istum libere et quiete cum hac adiacentia sua in perpetuum possideant; nec ex hoc mihi uel alicui persone angariam uel seruitium faciant. Contestor autem et  contradico ex parte Dei omnipotentis et sancte Marie perpetue uirginis et omnium sanctorum et mea, ne sit aliquis meorum aut extraneorum, stratigotus [al., strategus] uidelicet aut uicecomes, rusticus aut miles, seruus siue liber, qui in loco isto pascue, uel agriculture seu etiam piscationis aut lignorum occasione, aut ex quacunque causa seruis Dei molestiam aut iniuriam faciat; sed in eorum potestate sit predictum locum cum tota adiacentia sua secundum uoluntatem suam possidere, disponere, ordinare et erogare. Quod si quis deinceps contra huius pagine constitutionem uenire presumpserit, imprimis nisi digne satisfecerit, iram Dei et maledictionem incurrat, et conatu tali ad nichilum redacto,  pro presumptione tanta centum librarum auri penam in curia nostra sustineat.

554. »Igitur ut constitutio hec inuiolabilis et omnino firma permaneat, concedente uxore mea Adelai comitissa et filio meo Gofrido in presentia bonorum hominum donationem istam feci et sigillo meo sigillari precepi. Ego Gofridus, Melitensis Ecclesie episcopus, licet indignus, chartam hanc manu mea scripsi rogatu comitis Rogerii, laudans et confirmans constitutionem hanc, anathemate uero et excommunicatione damnans eum, quicunque hanc infringere presumpserit, nisi tamen resipiscens satisfecerit. Facta sunt hec anno ab Incarnatione Domini millesimo nonagesimo. Insuper donaui Mule cum filiis suis ad custodiendam siluam. Testes autem  affuerunt hii: Stephanus presbyter, Giraldus presbyter, Petrus de Moritono [al., Moritonio], Ricardus Maletus, Ragnulfus eleemosinarius, Nicolaus notarius et alii plures.« Morkensius, e cuius recensione, ut iam monui, hanc chartam hic exhibeo, integre recitate subiungit: »Nota, hanc chartam donationis eremus Calabrine, etc., ab Italia ex autographo desumptam accepi. Est quoque in Annotatis  ad uitam S. Brunonis Suriani nostri. Ex hac manifeste constat, S. P. N. Brunonem eum Lanuino et aliquot sociis iam anno 1090 ex Gallie partibus in Calabriam uenisse, atque a Rogerio comite fuisse rogatum ut in ea terra sua remaneret, eligeretque eremum proposito suo accomodam.« Ita ille, et recte sane, quantum mihi apparet:  sunt tamen, qui recitatam donationis a Rogerio facte chartam ante annum 1091 datam non fuisse, contendunt, quod mense Ianuario aut Februario scriptam hanc esse uelint, hique duo menses, spectata, quam Rogerius comes secutus sit, annos Domini, non ab eius Natiuitate, sed ab Incarnatione consequendo nos tribus mensibus, computandi ratione, non in annum 1090, cuius mensibus Ianuario et Februario Sanctus uerosimillime, ne dicam indubie, in Carthusia adhuc uersabatur, sed in annum 1091 incidisse debeant.

555. uerum Rogerium annos Domini, non ab eius Incarnatione, sed a Natiuitate computare solitum fuisse, uaria eius apud Rocchum Pirrum, Ughellum aliosque exstantia diplomata fidem faciunt, uti quisque,  qui hec consulere uoluerit, facile deprehendet. Porro Mabillonius lib. LXuIII Annalium, num. 32 recitatam modo donationis chartam cum charta, infra a nobis etiam recitanda, qua postea Rogerius comes Turritane eremo, quam Brunoni eiusque sociis iam ante donarat, terminos circumscripsit seu assignauit, confundit, hancque preterea Rogerio duci perperam attribuit; quod utrumque non possum non mirari, cum hec ipsa charta, quam ex parte eo ipso loco transcribit, quamque, ut monui, Rogerio duci attribuit, in capite, non Rogerii ducis, sed Rogerii comitis nomen apud eum preferat, sequentiaque in contextu uerba contineat: »Hunc ergo locum, situm scilicet inter locum qui dicitur Arena, et oppidum  quod appellatur Stilum, seu Turritanam eremum et omnia undique in circuitu adiacentia in spatium unius leuce Deo et B. Marie, ac ipsis eorumque successoribus in proprietate, sicut nostra fuerunt, sub omni immunitate atque libertate donauimus . . . . Rogauimus insuper uenerabilem uirum, Melitensem episcopum Gofredum super hac donatione nostra confirmationis chartam conscribere, quam et sigillauimus . . . . hanc autem donationem nostram tam domnus apostolicus noster Urbanus, quam Squillatinus episcopus Theodorus, in cuius episcopatu ipse locus situs est, laudauerunt, priuilegiis confirmauerunt atque terribili anathemate munierunt;« quibus cum dicatur Urbanus papa Turritane Calabrie eremi donationem, S. Brunoni  a comite Rogerio factam, confirmasse, chartaque, qua id fecit, anno 1092, uti ipsemet Mabillonius loco cit. fatetur, data fuerit, non uideo, qui merito hic scriptor chartam, quam ex parte recitat, quamque anno 1093 signatam exhibet, pro charta, qua Rogerius dictam eremum S. Brunoni eiusque sociis primum donauit, accipere potuerit.

556. Attamen, cum Mabillonius supra recitatam, qua Rogerius Calabrie et Sicilie comes Turritanam eremum Sancto nostro uere donauit, chartam ad manum non habuisse uideatur, hinc forte in hunc errorem inciderit; uerum nichil huiusmodi utcunque excusat errorem alium, quo, ut iam monui, quam ex parte transcribit, chartam, a Rogerio comite profectam, Rogerio duci, cuius is patruus erat, attribuit;  hunc enim ab illo esse diuersum, quicunque Historiam Siculam uel a limine salutauit, habet perspectum, nec ipsemet ignorauit Mabillonius, ut proinde id hic probare, superuacaneum foret. Attamen ut et quisque inter utrumque Rogerium distinguere, et de chartarum huc transcribendarum, quas tam Rogerius dux, quam comes, in S. Brunonis eiusque sociorum fauorem dedit, ingenuitate ferre queat iudicium, lubet huc nonnulla, que ad ambos illos principes eorumque stirpem Normannicam ac progeniem potissimum spectant, in medium proferre. Tancredus ab Alta-uilla, ut Gaufredus Malaterra, auctor synchronus, Historie Sicule a se contexte lib. I refert, prope Constantiam in Normannia, Gallie prouincia, nobili loco natus, seculo undecimo  floruit, eque duabus uxoribus diuersis filios genuit duodecim, e priori quidem, cuius nomen excidit, Guilielmum, cognomine Ferrea-brachia, Drogonem, Hunifredum, Gaufredum et Serlonem; e posteriori uero, que Fransendis cognominata fuit, Robertum, postea Guiscardum appellatum, Malgerium, Guilelmum, Alueredum, Humbertum, Tancredum ac tandem Rogerium, qui omnes, duobus exceptis, qui in patrio solo hereditatis paterne carpende causa manserunt, Italiam petierunt, factisque bellicis in Apulia potissimum et Campania clari, regiones hasce uicinasque alias, Grecis Sarracenisque, earumdem dominis, expulsis, paulatim sibi subiecerunt. Precipue tamen eos inter enituere Robertus, Guiscardus cognominatus, et qui omnium iunior  erat, Rogerius, in S. Brunonem beneficiis, nec minus singulari in personas alias locaque sacra liberalitate, quam armis magnum sibi nomen apud seram etiam posteritatem adeptus.

557. Ac Robertus quidem Apulie ducatum una cum Calabrie parte aliisque aliquot ditionibus uicinis tenuit, annoque 1085 uitam cum morte commutauit, tres quatuorue post se filios relinquens, quorum secundo genitus Rogerius in ducatum Apulie ac potiorem hereditatis paterne partem successit, uxoremque habuit Adelam, Roberti Frisii comitis Flandrie filiam; Rogerius uero, qui, quamuis Calabrie partem duntaxat teneret, supremumque totius regionis huius dominium penes Guiscardum ac  deinde penes filium eius Rogerium exstitisse uideatur, Calabrie non minus quam Sicilie comes audiit, tres uxores diuersas, si harum tamen prima, que ab Orderico uitali Normannorum Historie lib. III, pag. 484, Iudith, a Gaufredo autem Malaterra Historie Sicule lib. II, cap. 29, Delicia uocatur, uxoris legitime nomine uenire queat, matrimonio sibi iunctas habuit. Prima nullos ipsi, uti laudatus Ordericus uitalis loco cit. docet, liberos peperit; secunda, apud Malaterram lib. Iu, cap. 14 Elemburga, apud Cangium in Stemmate Siculo, Annotationibus in Annam Comnenam inserto, Eremburgis appellata, filium Gaufredum, seu, ut ab aliis scribitur, Goffredum, filiasque aliquot genuit; tertia nomine Adelais, seu, ut alii signant, Adelasia, que  Bonifacii, marchionis Montis-ferratensis, filia erat, anno 1089 matrimonio ei fuit collocata, ex eaque procreauit duos filios, quorum alter, nomine Simon, infans obiit, alter, ut pater, Rogerius appellatus, Sicilie rex postea factus est. Atque hec, ut, que in diuersa comitis Rogerii diplomata, unumque Rogerii ducis, in S. Brunonis eiusque sociorum fauorem concessa, annotanda erunt, intelligantur, partim ex Gaufredo Malaterra, partim ex Orderico uitale premittenda hic duxi. Ac primo quidem ex his iam liquet, nichil contra proxime huc transcripti, quo Rogerius comes Turritanam seu Squillacensem Calabrie eremum S. Brunoni anno 1090 concessit, diplomatis sinceritatem posse opponi ex eo quod, comitis uxore Adelai filioque Gofrido concedente, datum  dicatur. Nec est cur monumentum illud suspectum fiat ex eo quod in Calabria datum fuerit, comesque Rogerius anno 1090 exeunte, quo datum fuit, in Calabria exstitisse non sciatur; etsi enim, principem illum ibi tunc fuisse, Malaterra aliique, qui res ab eo gestas litteris mandarunt, expresse non edicant, nichil tamen etiam, unde contrarium certo consequatur, memorie produnt.

558. uenio modo ad chartam, qua Theodorus Mesimerius, Squillacensis episcopus, in cuius diecesi Turritana eremus, ut iam monui, sita erat, factam huius S. Brunoni a comite Rogerio donationem approbauit. Instrumenti huius, quod Grece a Mesimerio, utpote in Calabria, instrumenta publica Northmannice etiam dominationis initio Grece exarare  solita, Ecclesie Grece episcopo, primitus datum fuit, ecgraphum ex ipso Greco autographo desumptum atque ex Italia sibi submissum, Morkensius, ut in suis ad illud Annotationibus ait, pre manibus habuit, idque Latine a se redditum ad chronologico-diplomatice, quam de S. Brunone adornauit, Diatribe calcem adiecit. Operam dedi, ut et Grecum monumenti illius apographum, lectori hic exhibendum, nanscisci possem; uerum cum frustra laborarim, alienaque interpretatione, scilicet uel Suriani in Annotationibus in scriptam a Surio Sancti uitam pag. 207 et seq., uel Ughelli tom. IX Italie sacre in episcopis Squillacensibus, uel denique Morkensii, cogar esse contentus, instrumentum illud, prout a posteriori  hoc scriptore in linguam Latinam est conuersum huc transcribo. Sic itaque ex eius recensione habet: »Theodorus Mesimerius Dei misericordia episcopus Castrorum, Scyllacei, Stili et Taberne, ac protosyncellus, petitioni clarissimi comitis, domini nostri Rogerii, qui me rogare dignatus est pro honoratissimis monachis et eremitis, domnis scilicet Brunone et Lanuino, non quidem summa et tyrannica auctoritate mecum agens; sed, ut dixi, me rogare dignatus pro suprascriptis monachis, locum a Deo seruatum, qui Turris dicitur, incolentibus in ueneranda admodum ecclesia gloriosissime domine nostre Dei Genitricis ac Sancti Ioannis Baptiste precursoris, qui quidem in desertis locis degentes per tempus satis longum illuc transmigrarunt ad partes  Stili in mea diecesi.

559. »Et sicut dominus noster comes uobis donauit montem, campos et molendina circa ecclesiam usque ad duo milliaria, ipsa in perpetuum possideatis, uos monachi superius laudati, et socii et successores uestri, qui hunc locum inhabitabunt usque ad seculorum finem citra alicuius prohibitionem aut molestiam; tributum uero aut decimam, uel quamlibet uexationem uobis ceterisque sociis et successoribus, nullus nec ego ipse, uel alii, qui post me in episcopos eligentur, inferant; si quis autem ausus fuerit hoc nostrum sigillum  contemnere, habeat anathema a Patre et Filio et Spiritu sancto, et a trecentis decem et octo  deiferis Patribus. Istud sigillum  firmum et inuiolabile ad seculorum finem permaneat. Etenim ego hoc presens sigillum bullatum pro supradictis monachis feci, et bullans mea bulla plumbea signaui + mensis Decembris septima, indictione decima quinta anni millesimi nonagesimi. Ego Raingerius Dei clementia electus archiepiscopus sancte metropolitane Ecclesie Rhegii presens confirmaui, prout omnino scriptum habetur, et apud ipsos Dei seruos, quorum supra mentio facta est, Brunonem, Lanuinum et ceteros socios; sed et apud eos, qui successuri sunt, ratum fixumque permaneat, et usque ad seculorum finem ualiditatem obtineat.« Grece Mesimerii charte, hic ex recensione Morkensii iam date, ascripta exstat, quemadmodum  hic scriptor et Surianus pag. 209 testantur, et altera Latina, seu potius paulo liberior dicte charte Grece ab ipsomet, ut apparet Mesimerio facta interpretatio. Ut de approbata per Mesimerium, quam Rogerius comes S. Brunoni fecit, donatione suum ferre queat studiosus lector iudicium, lubet et Latinam illam chartam huc transcribere.

560. His uerbis concipitur: »Ego Theodorus Mesimerius, Dei gratia episcopus de Squillatio, et de Stilo et de Taberna, et protosynquillos, dono gratis, non coactus, sed comitis Rogerii precibus et consilio plurimorum procerum suorum acquiescens, terram de Turribus, scilicet duo milliaria circa ecclesiam, in monte constitutam, ex omni parte domno Brunoni et Lanuino sociisque eorumque successoribus,  illum montem inhabitantibus, eo modo et tenore, ut in uita libere habeant et possideant, et post eorum decessum successores eorum similiter libere possideant montem atque terram cum bosco infra fines supradictorum duorum milliarium ab omni parte circa ecclesiam in supra dicto monte constitutam, non episcopo Squillatii nec comiti, neque cuilibet persone aliquod seruitium persoluentes, et si ordinationem aliquam facere uoluerint, aut consecrationem, prout libuerit, agant. His autem quicunque contraire uoluerit, cum Iuda proditore pereat, nisi ad satisfactionem et emendationem fratribus Ecclesie uenerit. Ego Raingerius Rhegii electus hanc chartulam confirmo et laudo.« En modo etiam, quid precipue preter id, quod iam dixi, ad instrumenti  huius a se transcripti calcem Morkensius obseruet. » Mesimerius  Latine scripsit PROTOSYNQUILLOS, ego, imitatus quosdam Latinos, scripsi protosyncellus, alius forte uertet primus sacellanus, sed nichil ad rem, legat quisque, ut ut uolet. Originale appensum habet ex cannabe alba paruam plumbeam bullam, in cuius una parte est Sanctus quidam, brachiis et palmis expansis. Arbitror esse sanctum Agacium martyrem, Syllacensium patronum, in altera uero parte sunt characteres Greci minutissimi uix legibiles.«

561. Ita ille. Et recte quidem uocabulum Grecum Latine uertit Protosyncellus; uerum  anne idem uocabulum Grecum recte etiam quis uerterit primus sacellanus? Protosyncellus seu idem significat, quod syncellorum primus; qualis autem significatio uocabulo syncellus competat, pro certo nequeo edicere. Adi Cangium in Glossario medie et infime Latinitatis ad uocabula Protosyncellus et syncellus. Ad ea que chronice, quibus Greca Mesimerii charta munitur, note obseruanda dilucidandaque offerunt, accedo. Annus, quo instrumentum illud datum notatur, cum indictione non conuenit. Quid ergo de eo hic statuemus? Spuriumne idcirco aut supposititium pronuntiabimus? Chartas, quod difficultates chronologicas complectantur, haud facile reiiciendas esse, apud Cangium in Glossario  medie et infime Latinitatis ad uocabulum Annus solide probatur. uerba omnia, ut ut prolixiora, quibus id fit, iuuerit huc transcripsisse, ne quis recitatam Mesimerii chartam, maxime si dicta, qua laborat, chronologica difficultas utcunque tolli queat, facile repudiet, aut etiam suspectam duntaxat habeat. Sic habent: »Inueniuntur nichilominus quedam pontificum diplomata, inquit idem auctor , quorum calculus recentiorem nostrum preuertit. Eius generis duo Callisti II nobis suppeditat eruditus Chiffletius in Hist. Threnorchiensi. Primum est »Datum Albe per manum Grisogoni S. R. E. diaconi card. ac bibliothecarii Xu Kal. Iunii, ind. XIu Inc. Dominice an. 1122, Pontificatus domini Callixti  [.....] pape anno III.« Alterum habet easdem notas.

562. »Atqui indictio XIu conuenit non anno 1122 secundum calculum nostrum, sed anno precedenti. Unde idem Chiffletius in lemmate prioris priuilegii notat datum esse priuilegium an. 1122, a die 25 Martii deducto, scilicet quatenus Incarnatio nouem mensibus precedit: sed anno Dionysiano 1121, ut ostendit indictio XIu. Alia eius generis pontificia diplomata uidentur. uerum quedam reperiuntur, quorum calculus uno anno Dionysianum precedit, non solum mensibus nouem que proinde non possunt ad calculum Pisanum, . . .« qui ab Incarnatione Dominica, prout hec nouem mensibus Natiuitatem precessit, ducit initium, itaque totidem mensibus calculum communem preuertit, »accommodari. Exstat huiusmodi  autographum non dubium in archiuo Dionysiano datum »XII Kal. April. ind. X, Incarnationis Dominice anno 1103 pontificatus autem domni Paschalis secundi pape III.« Que indictio, sicuti annus Paschalis tertius anno 1102 conueniunt in Martio, nec sequenti anno conuenire possunt, etiamsi calculus Pisanus admittatur; nisi integro anno dicatur hoc diploma Dionysianum precessisse. Occurrit et aliud apud Puricellum pag. 512 eiusdem Paschalis plane consimile. »Datum Laterani per manum Ioannis S. R. E. diaconi cardinalis, XuI Kal. Martii indict X, Incarnationis Dominice anno 1103, pontificatus autem domini Paschalis secundi pape III.« Hic idem cancellarius, eadem chronologice note, que eruditis discutiende proponuntur, alieque  similes haud raro occurrentes. Hec fere ad uerbum ex Mabillonio, fusius quidem, sed haud inutiliter ad ostendendum non facile reiiciendas esse chartas, in quibus chronologice difficultates occurrunt, cum et in iis animaduertantur diplomatibus, que nullo modo possunt in dubium reuocari.«

563. Hactenus ibidem, et recte quidem, ut iam monui. uerum qui modo chronologicam, que in Mesimerii charta occurrit, difficultatem tollemus? Dicemusne, uel in anno, uel in indictione errorem cubare, a librariorum oscitantia profectum, qui quis annus queue indictio per litteras Grecas, Rogerii charte subscriptas, designetur, haud sat accurate notarint? uerum characteres chronici, quibus huius instrumenti non tantum autographum, uerum etiam  quod Morkensio preluxit, apographum seu ecgraphum munitum fuit, non compendio per litteras, numerorum locum tenentes, sed integris, uti notula in margine adiecta ipsemet hic scriptor docet, uocibus erant expressi hunc in modum: , , id est, »Mensis Decembris septima, indictione decima quinta anni millesimi nonagesimi,« uti recte interpretatur Morkensius, etsi enim substantiuum non adsit, cum quo feminini generis articulus conueniat, subintelligitur tamen substantiuum accusatiui pluralis numeri cum participio , quod ad substantiuum refertur, ita ut sensus sit  , id est, »mense Decembri ad septem dies iam prouecto.« Sic in Appendice ad Bernardi Montfauconi Paleographiam pag. 512 sequens codicis Octateuchi, in collegio uniuersitatis Oxoniensis asseruati, Greca inscriptio seu potius clausula, ' Latine redditur, »finem accepit Octateuchus Nouembris uigesima.« Ex iis quidem que Surianus in suis ad contextam a Surio Sancti uitam annotationibus suppeditat in apographo quod scriptori huic preluxit, exaratum fuisse uidetur non autem ; uerum id uel in describentis errorem, uel in dialectum, quam forte Mesimerius fuerit secutus, est refundendum. Ut ut sit, error equidem, qui a librariis commissus sit, in characteribus  chronicis, quibus Mesimerii charta seu potius huius apographum, ex Morkensii recensione huc iam transcriptum, signatur, cubare non uidetur. uerum qui tandem ergo chronologica, quam characteres illi offerunt, difficultas e medio tolletur.

564. Morkensius, ad chronologico-diplomatice sue calcem nonnulla pro chronicis, quibus uaria, que protulit, diplomata seu instrumenta publica muniuntur, characteribus in concordiam reuocandis lectori proponens, de Mesimerio ait, eum »more Siculo nos consequi anno uno, atque ideo datam illius producendam esse usque ad subsequentem annum nostrum;« Quod si uerum sit, Squillacensis illius antistitis charta supra recitata, que anno 1090 data notatur, anno proxime sequenti data fuerit, sicque  indictio Xu, qua signatur, cum anno quo uere data fuit, apprime congruet omnisque chronologica difficultas, qua instrumentum illud laborat, euanescet. uerum, cum hec annos Christi computandi ratio in usu apud Siculos passim fuisse non noscatur, certumne etiam sit, nunquam cuiquam usurpatum fuisse, dispiciendum. Rochus Pirrus in Ecclesie Panormitane Notitia prima ad annum 1144, annum Christi natalem cum anno ab orbe condito 5508 a Grecis communiter componi, hancque computandi rationem ab iis in Siciliam manasse, prefatus, sic scribit: »Fridericus Sylburgius Fastos Siculos exhibet, e chronico erutos, quod in uetusta Sicilie bibliotheca inuentum est ab Hieronymo Surita, ac deinde ab Antonio Augustino in Italiam, post in Hispaniam translatum est;  in eo uero annum Christi natalem statui refert sub coss. Lentulo et Pisone, et anno ab orbe condito 5507. Neque uarietas hec lectorem commouere debet, si nimirum aduertat plures scriptores uno aut altero anno communem Christi eram anteuertisse. Sentio igitur in Sicilia nostra iuxta hanc computandi methodum in diplomatibus explicandum esse annorum ab orbe condito numerum, ut scilicet reiicias annos 5508, et qui numerus erit residuus, is Christi annum in hac communi et uulgari era, qua nunc utimur, signabit; putauit enim Sicilia, Christum esse natum post annum ab orbe condito 5508, et primum Christi annum incidere in annum 5509.«

565. Hactenus ille. Quid si ergo, ut alii, de quibus  hic Rocchus Pirrus, communem Grecorum Christi eram, qui est annus ab orbe condito 5508, uno alteroue anno anteuerterunt, ita Mesimerius anno uno subsecutus sit, Christumque, non anno ab orbe condito 5508, sed 5509 natum existimarit? Sane, cum alii aliis ab orbe condito annis Christum natum statuant, Mesimerium, Squillacensem seu Scyllacensem episcopum, fuisse in ea opinione, mihi neutiquam uero apparet absimile; secundum hanc autem annus ab orbe condito 6599, qui, ut computanti patebit, secundum iam dictam Siculorum et Grecorum eram communem anno Christi 1091 erat in cursu, anno Christi 1090 cucurrerit, ut proinde posterior hic Christi annus, quo charta, a Mesimerio in S. Brunonis eiusque sociorum fauorem  concessa, signatur, proprie pro anno 1091 sit habendus; cui, ad septimam Decembris diem, uti eadem charta fert, iam prouecto, indictio quinta decima, in eodem illo instrumento signata, apprime consonat, ut computanti patescet. Atque hinc iam fit, ut illud ego, quod uere ex iam dictis, non anno 1090, quo notatur, sed anno 1091 datum fuerit, pro spurio suspectoue habere non ausim, maxime cum id tanquam genuinum Ruinartius in conscripta a se Urbani II pape uita pag. 86, aliique uiri eruditi in uariis, que concinnauere, operibus laudent, integrumque etiam non tantum suis in contextam a Surio S. Brunonis uitam Annotationibus Surianus, uerum etiam Ughellus tom. IX Italie sacre inseruerit,  nec scriptorem ullum hactenus inuenerim, a quo censura minus fauenti notetur.

566. Nec est porro, cur etiam suspectum habeatur, quod eremi Squillacensis seu Turritane, a Rogerio comite S. Brunoni concesse, magnitudinem duobus milliaribus definiat, quam unius leuce facit donationis per Rogerium comitem facte charta supra huc iam transcripta; licet enim leuca pro tribus passuum millibus sub inde ab antiquis fuerit accepta, id tamen semper apud horum quoscunque locum non obtinuit, nec, etsi secus foret, propterea dicendus esset Mesimerius cum Rogerio comite pugnare in magnitudine, quam eremo, S. Brunoni in possessionem date, attribuit. Leuca enim in laudata Rogerii charta pro mensura terre, uti apparet,  accipitur; leuca autem, hoc sensu accepta, apud Francos seu in Francia, e cuius prouincia Normannia Rogerius erat, duobus passuum millibus seu milliariis constabat, uti in Glossario ad uocabulum Leuca docet Cangius. At uero, inquiet non nemo, in charta, a Mesimerio concessa, Rangerius uocatur »archiepiscopus Rhegiensis electus,« ut tunc, cum hec data fuit, consecratus seu ordinatus nondum fuisse uideatur; cum autem ex supra dictis anno 1090 ad sedem Rhegiensem fuerit electus, fuisse eum anno 1091, ad 7 Decembris iam prouecto, quo tempore dicta charta data notatur, nondum consecratum seu ordinatum episcopum, uerosimile haud apparet, consequensque proinde fit, ut instrumentum illud, non anno 1091, quo datum, a nobis statuitur,  sed anno 1090, quo reipsa signatur, uerosimiliter datum fuerit, ac proin ut indictionem cum anno, quo signatur, pugnantem preferat. Ita preterea ab iis, qui Mesimerii chartam pro spuria habendam uoluerint, potest argui. uerum, etsi quidem, ipso anno 1090, quo Rhegiensem sedem Sanctus noster recusarat, fuisse ad hanc electum Rangerium, uerosimilius ex dictis sit, id tamen omnino certum non est. Quid ni enim factum esse queat, ut, cum ad dignitatem illam promoueri Bruno renuisset, alium ad eamdem eligere Rhegienses siue sponte sua, siue aliunde, quo minus id facerent, impediti, aliquandiu distulerint?

567. Ut ut sit, Rangerium equidem, si eum anno 1091, ad Decembrem prouecto, nondum fuisse consecratum  Rhegiensem archiepiscopum, iamque tamen ab anno 1090 fuisse electum, admitti haud queat, ad dignitatem hanc, non anno 1090, sed anno 1091 fuisse promotum, idcirco statuendum est, quod memorata charta, quam tanquam Rhegiensis electus confirmauit ac laudauit, ante annum 1091 data esse posse haud uideatur; quod sic ostendo: Bruno eiusque socii gloriosissime domine nostre Dei Genitricis ac S. Ioannis Baptiste ecclesiam, in eremo Squillacensi seu Turritana sitam, incoluisse in charta illa dicuntur; hec autem ecclesia, uti infra docebo, edificata primum fuit, cum eremus illa a comite Rogerio S. Brunoni fuisset donata; quare cum id ex supra dictis non prius, quam cum annus  1090 ad finem iam uergeret, factum fuerit, iam inde ab hoc anno ecclesiam, gloriosissime Dei Genitrici et S. Ioanni Baptiste sacram, quam Sanctus eiusque socii hoc ipso etiam anno inhabitarint, in eremo Turritana exstitisse, neutiquam uerosimile est, ac proin prefatum Mesimerii chartam, in qua hoc innuitur, non anno 1090, sed anno 1091 datam fuisse, necesse est. Atque ita ruit etiam, quod contra charte a Mesimerio date sinceritatem afferri adhuc poterat, argumentum, hecque adeo pro spuria habenda non est. Proximum nunc est ut, quo ea, que § presenti facere statui, opere exsequar, modo etiam Bullam, qua Urbanus II papa supra recitatas Rogerii comitis et Mesimerii, episcopi Squillacensis, chartas confirmauit, nouoque  fauore Brunonem eiusque socios affecit, huc transcribam. His itaque uerbis concipitur: »Urbanus episcopus, seruus seruorum Dei, dilectis in Christo filiis Brunoni et Lanuino salutem et apostolicam benedictionem. Pie uoluntatis affectus studio debet prosequente compleri. Quia igitur nostri officii interest, seruorum Dei quieti, prout Dominus posse dederit, prouidere, petitionibus uestris, filii in Christo karissimi et reuerentissimi, clementer annuimus.

568. Per huius ergo apostolici priuilegii paginam apostolica auctoritate statuimus, ut locus ille, quem inhabitationi uestre, disponente Domino, elegistis, a iugo, potestate, iniuria, molestia omnium hominum omnino liber cum tota silua et monte, terra et  aqua in spatium unius leuge [al., leuce] in omni parte adiacenti in uestra omnimodis et successorum uestrorum dispositione permaneat, sicut a uobis a dilecto nostro filio Rogerio comite condonatus est, et a confratre nostro Theodoro, Squillacino episcopo, confirmatus. Nemini intra predictum spatium liceat pascue, agriculture seu piscationis aut lignorum occasione aut quacunque ex causa uobis aut uestris successoribus iniuriam aut molestiam irrogare, sed totum secundum uoluntatem uestram possideatis, disponatis, ordinetis et erogetis. Si quid preterea episcopalis officii indigueritis, ad quem potissimum uicinorum antistitum uolueritis, recurrendi presenti decreto liberam licentiam indulgemus. Decimarum quoque usum ex uestris, uel puerorum uestrorum laboribus  uestri iuris esse censemus. Quod si que puerorum uestrorum offensa contigerit, id uestra tantum manu omnis eorum correctio maneat. Nec ullus se de his, que ad uos pertinent, sine uestra uoluntate occasione aliqua intromittat, quatenus omnipotentis Dei speculationi liberis mentibus insistatis, et ad eius faciei dulcedinem, ipso prestante, peruenire ualeatis. Sane si quis in crastinum archiepiscopus aut episcopus, imperator aut rex, princeps aut dux, comes aut uicecomes, iudex aut persona quelibet potens aut impotens, huius nostri priuilegii paginam sciens, contra eam temere uenire tentauerit, secundo tertioue commonitus, si non satisfactione congrua emendauerit, eum honoris sui et officii periculo subiacere decernimus, et a Christi atque Ecclesie corpore  auctoritate potestatis apostolice segregamus. Conseruantibus autem pax a Deo, et misericordia presentibus ac futuris seculis conseruetur. Amen. Amen. Amen. Datum per manum Ioannis S. R. E. diaconi cardinalis, pridie Idus Octobris, indictione prima, anno Dominice Incarnationis millesimo nonagesimo secundo, pontificatus autem domini Urbani secundi anno quinto.«

569. Morkensius, e cuius chronologico diplomatica de S. Brunone Diatriba pontificie he Urbani II littere deprompte sunt, sequentem hanc eidem annotationem subiungit. »Bulla hec, inquit, Urbani II pape, uti ab Italia perscribitur, est deperdita; exemplar tamen eius exstat in perantiquo ms. codice, qui Breuiarium priuilegiorum domus Calabrine inscribitur.  In eo continentur omnia priuilegia in membrana conscripta, que ab anno 1090 usque ad annum 1200 huic eremo donata fuere.« Hec ille: ne autem, quibus recitate Urbani littere signantur, notas chronicas seu annum 1092 et indictionem quintam decimam sese inter non conuenire quis putet, annum a Ianuario, indictionem uero ab anni precedentis aut Septembris initio more Grecorum, aut certe uIII Kal. Octobris seu XXIu Septembris die computare Urbanus incepit, e tribus uulgatis indictionum generibus Constantinianam seu Cesaream secutus. Liquet id e diuersis a pontifice hoc datis bullis, ac nominatim, ut reliquas omittam, e bulla alia, in S. Brunonis fauorem anno 1098 concessa,  infraque huc transcribenda, que data notatur »Salerni mense Septembri, indict. 6,« alteraque, que ab illo, cum Barii Eliam archiepiscopum consecrasset, fuit concessa, queque data notatur »apud Barum anno Dominice Incarnationis 1089, pontificatus II, indict. XIII, IX Octobr.« Iam uero, cum id ita sit, atque a Septembris quidem initio Constantinopolitana seu Grecorum, a XXIu uero Septembris, die Cesarea, indictio prima, anno 1092 currere inceperit, annus et indictio, quibus huc transcripte Urbani pape II, quem hoc anno et mense in Calabria fuisse, Ruinartius in uita eius num. 116 et seq. docet, littere notantur, apprime inter se conueniunt, omnisque proinde, ob quam non nemo forsan hasce spurias autumet, difficultas  chronologica euanescit.



§ XXXIu. Quid post factam a Rogerio comite eremi Calabrine donationem Sanctus egerit, qui hanc deinde Rogerius dux confirmarit, terminisque Rogerius comes circumscripserit.

570. Rogerium comitem, non tantum Turritanam eremum, uerum etiam ecclesiam, sanctissime Dei genitrici Marie sanctoque Stephano sacram, S. Brunoni eiusque sociis statim atque hos in specuorantes inuenerat, dedisse, Blomenuenna uerbis num. 540 huc transcriptis indicare uidetur, nec ab eo hac in re Puteanus et Surius dissentiunt. Ast id a uero alienum apparet. Ea enim eremus, non, ut ipsi statuunt, anno 1095, sed anno 1090 S. Brunoni eiusque sociis data fuit, tuncque nondum, ut uidetur,  ecclesiam, que siue sanctissime Dei Genitrici siue Stephano sacra esset, complectebatur. Ita autumo, quod eremi illius ecclesia, S. Stephano sacra, diu duntaxat post, uti ex infra dicendis patescet, fuerit exstructa; ecclesia uero, que sanctissime Dei genitrici Marie sacra esset, ante annum, uti pariter ex infra dicendis patescet, 1094 consecrata non fuerit; unde eam, ipsomet Sancto nostro curante, conditam fuisse, uerosimillimum, ne dicam indubitatum, apparet. Bruno scilicet, uti, cum primum Carthusiam fuerat ingressus, ecclesiam ad honorem Dei, sanctissime Dei genitricis et S. Ioannis Baptiste exstrui ex supra dictis curauit, ita etiam in Calabrie eremo, cum hanc a Rogerio obtinuisset, fieri uerosimillime curauit. Atque in hac  quidem opinione maxime confirmor ex eo quod Rogerius comes in charta supra huc transcripta, qua prefatam Calabrinam eremum S. Brunoni eiusque sociis dedit, Ecclesie, que in hac sanctissime Dei genitrici sacra esset, non meminerit, eiusque nichilominus, utpote eremi pene inculte ac deserte, quam instrumento illo Brunoni impertiit, partem precipuam constituentis, mentionem uerosimillime, si iam tum exstitisset, facturus fuisse uideatur.

571. Porro in altera charta, infra huc transcribenda annoque 1099 ex dicendis data, indicari inuenio, quod tunc, cum eremus Calabrina Sancto primum data fuisset, gestum uidetur, hicque proinde recensendum est. In hac itaque charta Rogerius  comes de S. Brunone sequentem loquitur in modum: »Rogaui quoque humiliter, ut pro Dei amore in terra Squillacii sumere dignaretur largos redditus, quos donabam: renuens ille recipere dicebat, quod ad hoc domum sui patris meamque dimiserat, ut a mundi rebus extraneus deseruiret libere Deo suo. Hic fuerat in tota domo mea, quasi primus et magnus;« hisce autem e uerbis, Sanctum aliquandiu in Rogerii comitis domo commoratum esse, apparet. Atque id quidem post datam ei Turritanam eremum, dum in hac, que maxime necessaria essent, edificia qualiacunque exstruerentur, contigisse opinor; uerum anonymus annal. Carthusiensium libri Iu hactenus non uulgati auctor, etsi quidem, Sanctum, in Rogerii comitis curia aliquandiu commoratum  existimet, id tamen, antequam Sanctus in Carthusiam secederet, factum putat. Audi, qui operis sui hactenus non uulgati num. 13 loquatur. »Qui gesta, inquit, sancti Brunonis tenuiter norunt, forsan arbitrati sunt, nos grauiter hallucinatos, cum diximus, sanctum Patriarcham aliquando apud Rogerium comitem Calabrie fuisse commoratum ante suam conuersionem, qui non nisi post plantatam Carthusiam Maiorem in Calabria uisus fuisse perhibetur. Noua quidem fatemur nos reuelare, sed ea uerissima astruimus ex litteris, quas idem comes dedit sancto Brunoni, non solum iam conuerso, sed etiam Calabrine Carthusie magistro, seu priori iam consistenti, in quibus dicit quod sanctus Bruno renuerit accipere plurimas donationes, ab ipso Rogerio  sibi oblatas, eo »quod ad hoc domum sui patris, meamque«  »dimiserat, ut a mundi rebus extraneus deseruiret libere Deo suo. Hic fuerat in tota domo mea quasi primus et magnus,« etc. Ex quibus uerbis colligimus  beatum uirum mansisse in curia, et comitatu Rogerii, non post, sed ante conuersionem; nam grauitas eremitici instituti istud fieri potuisse, prohibet cogitare. Sagaci tamen lectori aliter sentire posse per nos licet.«

572. Ita ille: uerum opinio, quam his uerbis proponit, mihi neutiquam placet: preterquam enim quod, uti ipsemet fatetur, noua omnino sit, nullo penitus fundamento innititur. Quod enim ait, eremitici instituti grauitati contrariam futuram fuisse  Sancti in curia Rogerii commorationem, nichil omnino euincit. Quid ni enim Sanctus, impetrata iam a Rogerio comite Calabrina eremo, aliquandiu apud hunc, donec et ecclesia aliaque maxime necessaria edificia exstructa essent, commorari potuerit, cumque ut diutius ibidem pergeret uersari, urgeretur, humaniter id recusasse? Rem sane ita gestam, uerosimillimum mihi apparet, maxime cum non uideam, quo potiori modo prefate charte num. preced. huc transcripta uerba ueritati possint intelligi congrua, nec Sanctus ante suum in Carthusiam ingressum in Italia fuisse uspiam legatur. Ad chartam modo, qua factam a Rogerio comite eremi Calabrine donationem Rogerius dux confirmauit, progredior.  Sic habet: »Rogerius, Apulie, Calabrie, Sicilie, Dei gratia dux, omnibus fidelibus Christianis, presentibus et futuris, in Domino salutem. Notum esse uolumus fraternitati uestre de duobus uiris, Brunone scilicet et Lanuino, qui sancte religionis studio accensi cum sociis suis in terram Calabrie a Galliarum partibus, disponente Deo, uenerunt et meo ductu in terram, que predicta est, locum, qui eorum proposito conueniret, quesierunt, quem cum sibi idoneum penes me non inuenissent, elegerunt manere inter locum, qui dicitur Arena, et oppidum, quod appellatur Stilum. Locum autem illum Rogerius comes Sicilie, patruus meus et fidelis, ipsorum precibus apud Deum desiderans adiuuari, toto cordis affectu illis donauit; de comitatu  enim ipsius per meam concessionem erat, et a totius seruitutis debito et ab omni angaria in perpetuum liberauit; ita siquidem ut aliquis suorum uel extraneorum stratigotus aut uicecomes, rusticus aut miles, seruus aut liber, non sit, qui in eo loco pascue, aut agriculture, siue piscationis aut uenationis aut lignorum occasione aut ex quacunque causa seruis Dei molestiam seu iniuriam faciat, sed in eorum potestate sit omnino locus predictus, ut secundum quod uoluerint, possideant, ordinent et disponant.

573. »Talem eius loci donationem, et libertatis predicte concessionem ego Rogerius dux laudo et corroboro, et quoniam terra illa de meo ducatu est, ut nullam in perpetuum patiatur calumniam, modis  omnibus contradico. Quod si quis contra sententiam, que data est, agere presumpserit, et nostrum uiolauerit preceptum, certissimum habeat, quia aut de cunctis finibus nostris in eternum exterminabitur, aut gladio meo siue successorum meorum ferietur. Ut omnia igitur superius concessa firma et illibata permaneant, hanc chartulam cuidam nostro clerico Rodolpho ego Rogerius dux et uxor mea Adela scribere precepimus, et sigillo nostro signauimus. Anno Dominice Incarnationis millesimo nonagesimo quarto. Indict., ima.« Morkensius, postquam chartam hanc integram ad sue de S. Brunone Diatribe calcem transcripsit, subiungit, sese eius apographum inter Garnefeltii, Carthusie Coloniensis alumni, editis eremitarum antiquorum uitis clari,  Analecta reperisse, idque cum autographo concordare; Surianus autem, etsi monumentum illud cum aliis, que ad S. Brunonem remque Carthusianam spectant, instrumentis publicis in suas ad conscriptam a Surio Sancti uitam annotationes inferendum non duxerit, id tamen pag. 395 laudat, aitque, anno 1094 datum fuisse. uerum, etsi etiam hunc annum ea ipsa charta exhibeat, non tunc tamen, sed anno 1093 data fuisse uideri potest ex indictione I, que ei apponitur, queque non anno 1091, sed anno 1093 congruit. Nec ex eo, quod bine he note chronice, quibus charta illa seu diplomata munitur, sese inter non concordent, pro supposititio id est habendum, cum ex supra dictis instrumenta publica  non facile ut spuria reiicienda sint, fierique possit, ut uel in dictos characteres chronicos librariorum uitio error irrepserit, uel ut tabellio, qui Rogerii ducis iussu instrumentum hic memoratum exarauit, annos Christi, non a Natiuitate, ut communiter fieri assolet, sed Pisanorum more ab Incarnatione, prout hec Natiuitatem nouem mensibus precessit, numerarit; qua computandi methodo ab anni 1093 uigesima quinta Martii die seu sanctissime Dei Genitricis Annuntiationis festo annus ab Incarnatione Domini 1094 iam erat in cursu, cucurritque per reliquam eiusdem anni 1093 partem, sequentisque idem sanctissime Dei Genitricis festum.

574. Opponi quidem hic potest, hanc computandi annos Christi methodum Rogerio duci usitatam  fuisse, nullis omnino, que eius nomine uel in Sicilia uel in Calabria data fuerint, diplomatibus posse probari; uerum, preterquam quod contrarium etiam probari diplomatibus huiusmodi non possit, fieri potest, ut quamuis etiam in Calabria et Sicilia annos Christi a Natiuitate eius, aut, si mauis, a Kalendis Ianuarii et Rogerius dux et plerique alii numerare inciperent, tabellio tamen, qui diploma seu instrumentum, de quo hic, exarauit, computandi annos Christi modum minus etiam ibidem usitatum fuerit secutus. Sane, etsi in numerandis Christi annis Sicilia olim, contra ac Zanottius in contexta a se S. Brunonis uita cap. 16 uult, a communi aliorum more non discederet, is tamen, ut laudatus Rocchus Pirrus in Ecclesie Panormitane Notitia I  ad annum 1144 docet, in tabellionum instrumentis usque ad scriptoris huius etatem mos uiguit, »ut anni initium statuerent ipsi die XXu Martii, licet a Kalendis Ianuarii numerarent populus imo et magistratus; ubi ergo nos dicimus, die XuIII Febr. anni 1630, dixissent ipsi die XuIII Febr. anni 1629.« Quemadmodum ergo tabelliones, de quibus hic Rocchus, annos Christi, non a Natiuitate, sed contra receptum morem ab Incarnatione trimestri spatio Natiuitatem subsequendo numerarunt, ita eorumdem computum nouem mensibus, uti uere accidit, hanc preuertendo calculumque Pisanum sequendo ab Incarnatione seu uigesima quinta Martii die inire potuit, qui supra recitatam, de qua hic, Rogerii ducis chartam conscripsit. Quod si autem ille ita  reipsa annos Christi numerauit, fuerit hec secundum calculum communem anno, ut consideranti patebit, 1093 ante Septembrem concessa, sicque indictionem cum anno, quo uere data fuit, pugnantem haud preferet. Porro charta illa Annalium Carthusiensium lib. Iu hactenus non uulgato integra exstat, ibique, uti ex notitiis, a Carthusiano Parisiensi sepissime laudato mihi submissis disco, anno 1094, indictione 2 data notatur; quod si autem notis hisce chronicis charte autographum uere sit munitum, nulla plane id, cum indictio 2 anno 1094 congruat, difficultate chronologica laborat, consequensque est, ut in illius exemplari, quod Morkensio preluxit, error cubuerit.

 575. uerum cum hic scriptor dicat, in ipso autographo, uti e litteris, ex Italia, id est, quantum opinor, e Carthusia Calabrina acceptis, didicit, cum anno 1094 indictionem 1 componi, ipsimet anonymo Annalium Carthusiensium auctori apographum erroneum uerosimilius preluxerit. Ut ut sit, cum equidem uel hunc scriptorem sequendo, uel annos Christi computandi methodum Pisanam in diplomate, de quo hic, admittendo, omnis, qua id laborare uidetur, difficultas chronologica euanescat, reiiciendum ob hanc non est. Ego interim chartam illam, contra quam quoque ex Adele, ducis Rogerii uxoris, nomine ei incluso nichil posse obiici, e dictis num. 557 liquet, hoc loco recensendam duxi, quod uerosimilius, uti ex iam dictis pronum est eruere, anno  1093 data sit, forteque adeo etiam precesserit chartam alteram, hoc ipso anno etiam datam, qua Rogerius comes donate a se antea S. Brunoni Calabrine eremo terminos assignauit, donationemque magis firmauit ac ampliauit. Lubet et illam tum alias ob causas, tum maxime ne deinceps uel Mabillonii exemplo cum charta, qua eremum illam Sancto Rogerius comes primum largitus est, a quopiam confundatur, uel pretiosum antiquitatis monumentum studioso lectori desiderandum relinquatur, integram huc transcribere. Sequentibus hisce uerbis concipitur: »In nomine sancte et indiuidue Trinitatis Rogerius, diuina clementia comes Calabrie et Sicillie: notum sit omnibus Christi nostrisque fidelibus tam futuris, quam presentibus, quoniam miseratio  diuina sancte religionis uiros, Brunonem uidelicet et Lanuinum cum sociis suis, ad nos usque transmisit, sancto suo proposito aptum solitudinis locum querentes; quorum nos desiderio congaudentes, meritisque talium ac precibus apud Deum adiuuari confidentes, multis eos exhortati sumus precibus, ut in terra nostra locum sibi habilem eligerent, in quo ad seruiendum Deo, qualia uellent, habitacula prepararent.

576. »Elegerunt itaque quemdam solitudinis locum, situm inter locum, qui dicitur Arena, et oppidum, quod appellatur Stilum. Hunc ergo locum et omnia in circuitu adiacentia in spatium unius leuge [al., leuce hic et infra] Deo et beate Marie ac ipsis eorumque successoribus in proprietatem,  sicut nostra fuerunt, sub omni immunitate atque libertate donauimus cum omnibus rebus infra sitis, terris, siluis, aquis, pascuis ac ceteris omnibus cultis uel incultis, mobilibus uel immobilibus. Rogauimus insuper uenerabilem uirum, Melitensem episcopum Gofredum, super hac donatione nostra confirmationis chartam conscribere, quam etiam sigillauimus. Sed cum postea gratia commendandi nos ipsorum orationibus supra dictos uisitassemus fratres, eorumque societatem  suscepissemus, predicte spatium leuge his in circuitu terminis distincte per nos ipsos designauimus, ac terminorum nomina in memoriam futuris conscribere iussimus: de parte Orientis castellum, qui locus est  in cacumine montis de Stilo, inde uadit per serram eiusdem montis usque ad Malareposta, scilicet ad superiorem collem montis, et inde per magnam cauam, que uersa est ad Occidentem, usque ad pedem montis descendit, in qua aqua decurrit, et inde transit duos ruseletos et uallonem in directo usque ad iugum montis, quod est apud Occidentem, sicut predicta caua respicit, et inde per iugum eiusdem montis usque Brontismenon, et inde transit uallonem recte ad uiam, que uenit de Arena, et uadit ad locum, qui uocatur Sancta-crux, et inde in directo [al., in directe] usque super cacumen montis Embacaht, et inde descendit per cauam, sicut aqua decurrit, per spatulam usque ad flumen Enchinar, et inde ascendit illud flumen usque ad aliud flumen,  quod uocatur Alba, et inde ascendit idem [al., illud] flumen usque ad magnam cauam, quam Greci uocant Bachiriache, et ascendit per eamdam cauam usque ad castellum, unde incepimus.

577. »Hanc autem donationem nostram tam Dominus apostolicus Urbanus, quam Squillacinus episcopus Theodorus, in cuius episcopatu ipse locus situs est, laudauerunt, priuilegiis confirmauerunt, atque terribili anathemate munierunt. Quapropter precipiendo rogamus, et rogando precipimus ex parte Dei omnipotentis, beate Marie, quibus ipsum concessimus locum, et nostra, ut nullus aliquando, cuiuscunque dignitatis sit uel potestatis, noster aut extraneus, in toto predicto spatio quidquam magnum uel paruum sibi uindicet, nec nos ipsi. Nullus  unquam occasione aliqua uel causa fratribus ibidem Deo seruituris iniuriam aut molestiam irroget, uel ullam inquietudinem faciat, et illi [al., nec illi] neque homines eorum aliquam angariam, aut seruitium omnino faciant. Nulli, nec nobis ipsis, aliquam ibi culturam facere, ullum animal pascere, ligna incidere, uenari uel piscari, aut quidquam omnino sine fratrum licentia liceat, sed in eorum potestate sit, quecunque intra predictum continentur spatium, iuxta uoluntatem suam possidere, disponere, ordinare et erogare, tanquam Dei possessionem et suam immunem atque liberam. Quod si quis aliquando hanc nostram constitutionem in aliquo uiolare presumpserit, fratribus ibidem degentibus digne satisfaciat. Quod si contempserit, principi  terre, qui fuerit, centum libras auri persoluat. Ut igitur constitutio hec inuiolabilis et omnino firma permaneat, concedente uxore mea Adelai comitissa, et filio nostro Gofrido, in presentia bonorum hominum donationem istam fecimus et sigillo proprio signauimus.

578. »Insuper donaui Mule cum filiis suis ad custodiendam siluam. Data in pratis Squillacii, ubi tunc collecto exercitu morabamur. Anno ab Incarnatione Domini millesimo nonagesimo tertio, indictione prima, Nonis Maii.

    »+ Rogerius comes.
    + Adelais comitissa.
    + Goffredus filius comitis Rogerii.
     + Guillelmus de Alta-uilla.
    + Guillelmus Culchebret.
    + Gosbertus de Luciaco.
    + Rogerius presbyter de Stilo.
    + Bastardus.«


Morkensius, e cuius sepissime iam laudata de S. Brunone Diatriba instrumentum hoc etiam accepi, ita in illud ad calcem obseruat: »Chartam hanc reperi inter Analecta nostri Georgii Garnefeltii; sed quoniam hinc inde interpolata esset, subueritus, ne forte et uitiata; quare uisum est mihi eam ad autographum« id est, ni fallar, ad autograhi  ecgraphum, »conferre; feci et istas interpolationes in margine notaui. Ab autographo dependet in serica  albi coloris corda bulla plumbea, et in ea imago Dei genitricis Marie brachio sinistro tenentis Filium, in dextra sua habentem auem.« Interpolationes, quas hic memorat Morkensius, quasque in margine sese notasse ait, lectiones fere duntaxat uariantes sunt, easque proinde ut tales in margine pariter ascripsi.

579. Porro Morkensius in sua mox iterum laudata de S. Brunone Diatriba, eo loco, quo rerum ad hunc spectantium Chronologiam texit, ad annum 1093 ita de Rogerio comite scribit: »Anno 1093 fratres  in eremo inuisens enixe se commendat illorum precibus, participemque meritorum ut se faciant, efflagitat, et uoti compos effectus, conscripta 7 Maii charta limites  eremi satis ample designat ac circumscribit accurate, efficitque, ut Rogerius dux Apulie, eius ex fratre nepos, dato eodem adhuc anno  diplomate  donationes factas corroboret.« Ita ille e duabus scilicet huc iam transcriptis chartis, quarum altera Rogerii ducis, altera Rogerii comitis est, deducens que hic memorat; et sane, quantum ad ea, que ex hac posteriori deducit rectissime, ut consideranti patebit. Etenim Rogerius comes, uti ipsemet in proxime recitata charta sua docet, S. Brunonem eiusque socios »gratia commendandi se ipsorum orationibus anno 1093 inuisit, eorumque societatem  suscepit;« quibus e uerbis sane, Rogerium comitem a  Sancto eiusque sociis, ut meritorum suorum participem eum efficerent, flagitasse uotique etiam factum esse compotem, recte concludi uidetur. Ait quidem in suis in concinnatam a Surio S. Brunonis uitam Annotationibus pag. 221 Surianus, iisdem iam recitatis diplomatis, a Rogerio comite concessi, uerbis innixus, principem hunc anno 1093 a Brunone eiusque sociis, »ut eum in societatem suam recipere, et nomen eius inter nomina sua scribere dignarentur,« postulasse, idque re etiam uera impetrasse; uerum hoc cum interpretatione, quam transcriptis diplomatis, a Rogerio concessi, uerbis Morkensius applicat, neutiquam pugnat, locumque etiam licet interim rem hanc reuocari inueniam in dubium,  uerosimiliter obtinuit, uti ex infra adhuc laudando, quod apud Ughellum tom. IX Italie sacre, col. 426 exstat, Latini in ciuitate Squillacensi episcopatus fundationis diplomate, quod in hoc Lanuinum »fratrem suum« uocet Rogerius comes, colligendum uidetur.

580. Quod modo pertinet ad diploma, quo a Rogerio duce facte antea S. Brunoni donationes, comite Rogerio, ut Morkensius ait, agente, confirmate fuerint, spontene sua, an Rogerii patrui impulsu chartam illam Sancto impertierit dux Rogerius, dubium mihi admodum idcirco apparet, quod is optime etiam, uti ex supra dictis satis liquet, in S. Brunonem fuerit affectus, ac proin stimulo, ut huic benefaceret, haud indiguerit. Porro ne quis forte cuiquam  contra proxime huc transcriptam Rogerii comitis chartam scrupulus oboriatur ex eo quod a comite, in pratis Squillacii cum exercitu tunc commorante, data notetur, Boamundus, Rogerii ducis frater, anno 1093 in Calabria uersabatur, cumque hunc uita functum esse falso rumore inaudiisset, castra nonnulla, ad eumdem in Calabria spectantia, occupauit; qua re ad iram commotus comes Rogerius militibus suis, ut Boamundum armis lacesserent, accepit, eumque e tota Calabria expulit. Ita quantum ad substantiam sepius hic iam laudatus ac porro laudandus auctor synchronus Gaufredus, ordinis Benedictini monachus, cognomento Malaterra, lib. Iu, cap. 20, Historie Sicule, quam ipsiusmet Rogerii comitis iussu concinnauit, uti Muratorius, qui hanc tomo quinto Rerum  Italicarum scriptorum inseruit, in sua ad eamdem prefatione docet. Nihil itaque obstat, quo minus Rogerius comes, collecto exercitu, anno 1093, uti in eius, de qua hic, charta asseritur, in pratis Scyllacii commoratus fuisse credatur. Imo uero, cum hinc, principem illum ibidem re ipsa exstitisse, dubitandum non sit, Syllaciumque haud procul a Turritana Calabrie eremo situm sit, facile etiam factum esse potest, ut Rogerius comes, quod in eadem charta se fecisse, hic preterea ex dictis ait, S. Brunonem eiusque socios inuiserit, precibus eorum se commendauerit, chartamque, de qua hic, iisdem concesserit. Que cum ita sint, noteque chronice, quibus hec notatur, seu annus et indictio inter se conueniant, nec quidquam preterea, quod contra instrumenti  illius sinceritatem faciat, aliunde occurrat, non est enim uero cur id pro suspecto, nedum pro spurio habeatur, et alia proinde, que ad Sanctum nostrum spectant, sermonem conuerto.



§ XXXu. Sanctus constructam in eremo Calabrina ecclesiam magno apparatu consecrari curat, et magis ac magis comitem Rogerium beneuolum erga se experitur.

581. Cum Bruno ecclesiam, quam ex dictis, statim atque a comite Rogerio Turritanam Calabrie eremum obtinuerat in honorem Dei, sanctissime Dei Genitricis et S. Ioannis Baptiste edificari ibidem curauit, ad umbilicum uidebat adductam, apud comitem Rogerium, ut eam solemni ritu consecrandam  curaret, uerosimillime egit. Utcunque res habeat, illa equidem ecclesia summo apparatu ab Aicherio, Panormitano archiepiscopo, quinque assistentibus episcopis, consecrata fuit, idque fieri laudatus comes Rogerius non tantum curauit, uerum etiam sacram illam edem donis non paucis, S. Brunoni collatis, hac occasione ditauit, uti liquet ex charta in illius ecclesie sanctique Brunonis fauorem ab eodem comite tunc concessa. Charte huius, seu diplomatis partem duntaxat Ughellus tom. IX Italie sacre, col. 425, recitat, idemque etiam in Ecclesie Catanensis Notitia facit Rocchus Pirrus. uerum ego illam, ne uenerande antiquitatis monumentum, quod integrum typis excusum publicaque luce donatum uidere nondum mihi obtigit, curiosi lectoris oculis  subtraham, integram huc e recensione Morkensii transcribo.

582. Sic habet: »In nomine Dei eterni et Saluatoris nostri Iesu Christi, anno ab Incarnatione Domini millesimo nonagesimo quarto, indictione secunda, cum ego Rogerius comes Calabrie et Sicilie pro Dei amore et anime mee remedio, et pro salute anime Roberti Guiscardi fratris mei, gloriosissimi ducis Apulie et Calabrie, et pro remedio animarum fratrum meorum atque omnium parentum et uxorum mearum uellem dedicari facere ad honorem Dei et beate Marie et beati Ioannis Bapt. ecclesiam de eremo, que sita est inter Arenam, et oppidum quod dicitur Stilum, super territorio dicti oppidi Stili, per uenerabiles et sanctissimos Patres Panormitanum  archiepiscopum, Melitensem [al., Miletensem], Tropiensem, Neocastrensem, Cataniensem et Squillacensem episcopos, collaudantibus eisdem sanctissimis Patribus, dedi beato patri Brunoni, magistro eiusdem eremi, sibi et successoribus suis monasterium Sancte Marie de Arsasia cum omnibus pertinentiis suis, ubicunque sint, eximendo eamdem ecclesiam seu monasterium de Arsasia ab hodierno die in antea in perpetuum de omni temporali seruitio, et Turri ad que tenebatur, oppido meo de Stilo, ut ecclesia de eremo et fratres in perpetuum illam quiete habeant sine omni calumnia et sine temporali seruitio, omni remoto tremari et placario, et horum omnium remotis infestationibus.

583. »Hec autem donaria ecclesie predicte de  Bosco, et fratribus ibi Deo seruientibus, dotem dedi Adelayde coniuge mea consiliante et laudante et concedente Goffrido filio meo, Malgerio filio meo. Quod monasterium Arsasie capella mea erat exempta ab episcopali iurisdictione per sacro sanctam Romanam Ecclesiam, quod constare feci predictis archiepiscopo et episcopis, qui testes sunt huius donationis, et testes sunt Gosbertus de Luciaco, Paganus de Gorgis, Rogerius Bonellus [al., Tonellus], Fulco Capellanus meus, qui hec scripsit. Hec autem dedi testimonio suprascriptorum testium et hi termini et limites Sancte Marie de Arsasia, uidelicet ab arbore quercus etc. »Sequitur,« inquit hic Morkensius, »terminatio limitum, quam omitto,  »quia ad rem nostram parum aut nichil facit et solum exscribo loca, hac circumscriptione inclusa.« Cum duobus casalibus interclusis, scilicet de Sancto Andrea, et Roseti, liberis et exemptis ob omni communitate casalium meorum de oppido Stili; item locum, qui dicitur cum duobus casalibus uingi et Buaungi similiter liberis et exemptis ab omni communitate casalium meorum de dicto oppido Stili; item ecclesiam Sancti Fantini exemptam ab episcopi iurisdictione Giracei [al., Giracii], que ad eamdem ecclesiam Arsasie pertinet, que posita est in pertinentiis Agrotterie in tenimento Giraci [al., Giracii] cum omnibus rationibus et pertinentiis suis; item casale Arunchi in pertinentiis ciuitatis Squillacii cum omnibus rationibus et pertinentiis suis  sicut tenere et habere eadem ecclesia Arsasie consueuit.

584. »Hec autem pernotata [al., prenotata] loca dono et concedo pro eadem ecclesia in dotem domino Patri Brunoni, et successoribus eius cum omnibus rationibus, aquarum decursibus, molendinis, nemoribus et arboribus, cultis et incultis mineriis eris et ferri et omnium metallorum, pascuis et omnibus iuribus, que ego et curia mea habere hactenus consueuit, ita ut nemo aliquid ibi, nisi dicta ecclesia eremi habeat, sicut ex tunc nemo aliquid iuris habuit, nisi ego. Item concedo eidem Ecclesie eremi in reliqua terra mea usum liberum mineriarum eris et ferri, et pascua libera in eadem terra mea pro animalibus eiusdem Ecclesie,  atque custodum, nec non et eorum, qui in dictis casalibus habitant. Concedo etiam, ut dicta Ecclesia eremi commendatos habere possit in supra dictis casalibus et locis, que eidem Ecclesie dedi. Nemo in supra dictis locis suo uel meo nomine aut heredum et successorum meorum presumat ius aliquod prosequi uel habere, nec ego, sed omnia conseruentur eidem Ecclesie solida et intacta, quia parum est pro Dei amore suis tribuere famulis, qui mihi multa prestitit larga manu. Si uero persona aliqua, filius meus aut aliquis heres aut successor hoc meum quassauerit donum seu priuilegium, mihi uel posteris meis aut Ecclesie Romane centum libras auri persoluat, nisi ad condignam uenerit satisfactionem, fratrum ibi Deo seruientium et perpetue subiaceat  damnationi.

585. »Hec autem acta sunt mense Augusti, cum regressus essem de expeditione, quam feceram super Guillelmum et ab obsidione Castri-uille, et hoc meum priuilegium ad perpetuam firmitatem iussi et mandaui et feci mea pendente bulla communiri.

    »+ Rogerius comes.
    + Adelais comitissa.
    + Goffridus, filius domini comitis.
    + Malgerius, filius comitis Rogerii.
    + Paganus de Gorgis.
    + Iosbertus de Luciaco.
    + Rogerius Bonellus [al., Tonellus].
     + Ego Fulco, domini comitis Rogerii capellanus, de mandato eius hoc priuilegium scripsi et me subscripsi.«


Habe modo etiam, quam charte huic a se transcripte annotationem subnectit Morkensius. »Hanc, inquit, Ecclesie eremi constitutionem etiam inter Analecta Garnefeltii nostri reperi interpolatam et ad autographum recognitam rescripsi, ascripsique in margine interpolationes, asterico notatas. Sigillum est plumbeum, uti superius, et pendet ex corda crocei coloris.« Interpolationes, quas iterum hic scriptor memorat, duntaxat fere sunt lectiones nonnichil uariantes; eas interim ad marginem pariter hic adieci. uerum sunt et alia in idem instrumentum notanda. Ac primo quidem note chronice, quas in capite  prefert, seu annus 1094 et indictio 2 sese inter apprime conueniunt. Nec est cur scrupulum cuiquam iniiciat, quod, cum Rogerius comes ab expeditione in Gullielmum suscepta, atque a Castri-uille obsidione reuersus esset, datum in fine dicatur.

586. Etenim, teste Historie Sicule lib. Iu. cap. 21 et seq. Gaufredo Malaterra, Gullielmus de Grantauul seu, ut ab aliis scribitur, de Grantemanil, qui Mabilie, Rogerii ducis sorori, matrimonio iunctus erat, anno 1093, cum et ipse non secus ac Boamundus, de quo iam supra, Rogerium ducem e uiuis abiisse, falso ad se delato rumore credidisset, uaria ad principem illum, uxoris sue fratrem, pertinentia tum castra, tum oppida, hecque inter Castri-uillam, occupauit, cumque hec, audita licet  memorati rumoris falsitate, domino suo legitimo, Mabilie uxoris ad illa ius pretexens, reddere non uellet, bello eum dux Rogerius appetiit, unaque cum Rogerio comite, patruo suo, qui ei sese adiunxerat, Castri-uillam obsedit, ac expugnauit. At uero in illo Rogerii comitis diplomate alia, que id forte non nemini suspectum reddat, difficultas occurrit. Cum enim, ut supra docui, Rogerius comes e priori uxore sua Iudith, seu, ut aliter etiam uocatur, Delicia nullos prorsus liberos habuerit, preterque plures filias unicum duntaxat filium e secunda, Elemburga seu Eremburga cognominata, que anno 1089 iam obierat, procrearit, unde aut quis ille, qui recitato diplomati subscribitur, Rogerii comitis filius Malgerius?  Hunc sane e nulla uxorum suarum legitimarum genuisse Rogerius uidetur. Quid ergo? An nothum dicemus? uerum obstat Gaufredus Malaterra, Historie Sicule lib. Iu, cap. 18 de Iordano, qui comitis Rogerii, uti idem auctor lib. III, cap. 36 docet, filius nothus erat, sequentem scribens in modum: »Iordanus . . . filius comitis, propter strenuitatem suam omnibus amabilis, quem plures, quia iam Gaufredum, quod dolorem non minuit, morbus elephantinus peruaserat, comitis heredem futurum suspicabantur  apud Syracusam, sui iuris urbem febris typo percussus est.«

587. Cum ergo, uti ex his Gaufredi uerbis intelligitur,  Rogerius comes dum Iordanus, filius eius nothus seu spurius febri apud Syracusos, quod anno 1092 contigisse, laudatus Malaterra lib. Iu, cap. proxime cit. docet, correptus iaceret, prolem aliam masculam, quam dictum Iordanum et Goffredum non habuerit, consequens est, ut nec nothus seu spurius comitis Rogerii filius exstiterit Malgerius, qui charte proxime huc transcripte, annoque 1094 a Rogerio comite date subscribitur. Restat ergo, ut uel secunda Rogerii comitis uxor Elemburga, aut tertia Adelasia, dum cum eo matrimonium iniit, uidua fuerit, filiumque e prioribus nuptiis Malgerium habuerit, uel ut Malgerius ille, qui tanquam comitis Rogerii filius nomen suum adscripsit, de sacro fonte ab eo leuatus aut etiam in filium adoptatus  fuerit, uel denique, ut Rogerius comes preter filias, quas ei, singulis suo assignato marito, Stemma Siculum, Adnotationibus ad Annam Comnenam a Cangio insertum, et principum Normannorum Arbor genealogica Malaterre Historie Sicule apud Muratorium tom. u Rerum Italicarum Scriptorum prefixa, attribuunt, aliam saltem adhuc habuerit, huicque Malgerius ille matrimonio iunctus fuerit. Ut ut sit, cum aliquo quidem ex hisce capitibus factum esse queat, ut Malgerius ille Rogerii comitis filius appellatus fuerit, non est, cur huc transcripta principis huius charta pro spuria suspectaue ob solum, quod ei adscribitur, Malgerii filii comitis nomen habeatur. Plus aliquid contra illam facere uideri  potest Beati titulus, quem Sancto  adiungit: attamen, cum is, etsi a charte autographo abesset, ecgrapho forsan a librario dumtaxat reeentiori e ueneratione in Sanctum fuerit imprudenter adiectus, huicque adhuc uiuenti ab ipsomet comite Rogerio, qui Brunonem, uti ex dicendis amplius patescet, pro Sancto habebat, Beati titulum fuisse attributum, prorsus incredibile non sit, ego nec idcirco instrumentum illud, quod alias suppositionis notas non habet, reiicere ausim, ut certo spurium, maxime cum ueritati consonent, quecumque in eo de Turritane ecclesie consecratione temporeque, quo hec facta est traduntur.

588. Ut, quam nichil hic a uero alienum pronuntiem, studiosus lector perspiciat, instrumentum publicum,  apud Rocchum Pirrum in Sicilia sacra, Ughellum tom. IX Italie sacre col. 425, aliosque scriptores exstans, huc ex Morkensii recensione lubet transferre; hoc enim, ecclesiam illam, quinque assistentibus episcopis, Melitensi uidelicet, Tropiensi, Neocastrensi, Catanensi et Squillacensi, fuisse consecratam, ipsemet Alcherius, Panormitanus archiepiscopus, qui solemnitatem illam magno apparatu ac pompa peregit, testatur, recitateque adeo Rogerii comitis charte, in qua idem traditur, monumentum illud suffragatur. Sequentibus hisce uerbis concipitur: »Anno Domini nostri Iesu Christi 1094 mense Augusti, festo beate Marie assumpte ego Alcherius Hic . . . , archiepiscopus Panormitanus, consecraui ecclesiam istam in honorem Dei  et B. Marie uirginis, et B. Ioannis Baptiste in presentia Melitensis, Tropiensis, Neocastrensis, et Squillacensis episcoporum una cum domino Rogerio comite Calabrie, Adelaide comitissa, magistro Brunone et Lanuino, et ceteris Patribus assistentibus, et in presentia bonorum hominum.

    Ego Alcherius archiepiscopus Panormitanus.
    Ego Tristerius, Tropiensis episcopus interfui.
    Ego Angerius, Catanensis episcopus.
    Ego Theodorus episcopus Squillacensis.
    Ego N. Neocastrensis episcopus interfui.«


Porro cum proxime huc transcripta Rogerii comitis charta, in qua de Turritane ecclesie consecratione, ueluti de re quam primum futura, mentio fit, mense Augusto  data notetur,  iamque recitatum Alcherii, Panormitani archiepiscopi, testimonium consecrationi isti quintam decimam Augusti assignet, apprime, quibus utrumque hoc instrumentum signatur, note chronice sese inter conueniunt.

589. At uero, cum ipsum a Morkensio huc transcriptum Alcherii testimonium, non secus atque recitata Rogerii comitis charta, consecrationi tradat quinque adstitisse episcopos, Melitensem scilicet, Tropiensem, Neocastrensem, Catanensem et Squillacensem, nec tamen quinque, sed quatuor tantum, Tropiensem nimirum, Catanensem, Squillacensem et Neocastrensem, qui solemnitati isti adfuerint, episcopos, Melitensi omisso, subscriptos exhibeat,  oportet, ut uel Testimonii illius apographum, in episcoporum subscriptione corruptum, Morkensio preluxerit, uel ut ipsemet in eo describendo errarit, maxime cum testimonium illud tam apud Rocchum Pirrum in ecclesie Catanensis Notitia ad annum 1094, num. 10, quam apud Ughellum tom. IX Italie sacre, col. 425 episcopos non tantum quatuor iam laudatos, sed etiam Melitensem, subscriptos sibi habeat hoc modo;

    + Ego Archerius Nic . . . . archiepiscopus Panormitanus.
    + Ego Tristanus Tropeiensis episc. interfui.
    + Ego An. Catanensis episc. interfui.
    + Ego Theodorus episc. Squillacensis presens f.
     + Ego Goffridus Melitensis episc. interf.
    + Ego Henricus Neocastren. episc. interfui.«


Morotius, qui in Chronologico sacri Ordinis Carthusiensis Theatro, parte uI, ad annum 1090 idem monumentum recitat, inter subscriptos ei episcopos Melitensem etiam non recenset, contra ac nichilominus, e quo illud se desumpsisse ibidem ait, Camillus Tutinus in Historie Ordinis Carthusiensis Prospectu facit.

590. Hinc Morkensium e Morotio, cui proinde, quod abs eo omissione ex dictis peccatum, attribuendum est, Alcherii huc iam transcriptum testimonium deprompsisse existimo; in hac autem opinione maxime etiam confirmor ex eo, quod sequentia hec uerba, »Qui omnibus uere penitentibus et  confessis . . . quadraginta dies de uera indulgentia . . . penitentie relaxauit archiepiscopatus sui anno . . . ,« que in monumento isto locis proxime citt. apud Ughellum et Rocchum Pirrum uocibus hisce »In presentia bonorum hominum« subduntur, atque a Morotio, ut ut apud Camillum Tutinum exstantia, omissa sunt, pariter omissa sint apud Morkensium, qui, unde, de quo hic disserimus, deprompserit monumentum, non edicit. Porro in diuersis testimonii, ab Alcherio dati, exemplaribus iam memoratis lectiones uariantes occurrunt non tantum due modo exposite, quibus a Roccho, Ughello et Tutino Morotius et Morkensius dissonant, uerum etiam alie, quibus a Morotio, Tutino et Morkensio Ughellus et Rocchus hique etiam duo inuicem discrepant in  monumenti illius tum contextu, tum episcoporum, qui eidem subscripserunt, nominibus. Ut precipuas, reliquis pretermissis, recenseam, pro lectione, qua Morotius et Morkensius in testimonii contextu legunt, Magistro Brunone et Lanuino et ceteris Patribus  assistentibus, Ughellus quidem, omissa post uocem Brunone coniunctione et, commateque ei substituto, legit »Magistro Brunone, Lanuino B. et ceteris fratribus eremitis assistentibus;« Rocchus uero, omisso etiam commate, habet, »Magistro Brunone Lanuino et ceteris fratribus heremitis assistentibus;« uerum posterior hec lectio, ut per se patet, omni dubio procul mendosa est.

591. Ex ea interim precipue est factum, ut Rocchus  e Brunone et Lanuino unam eamdemque personam perperam fecerit, loco supra cit. in recitatum a se Alcherii testimonium ita obseruans: »Ex iis uerbis e Magistro Brunone Lanuino« facile intelliges, diploma illud, quod in Notit. Messan. ad annum 1094, num. uIII retulimus, a Paschali II Pontifice transmissum fuisse huic Brunoni; in eo enim habes: »Paschalis episcopus, seruus seruorum Dei. Dilecto filio Lanuino salutem et apost. benedict. de Messanensis episcopi causa« etc. Ex episcopis, qui testimonio subscribuntur, Panormitanus archiepiscopus, qui id dedit, a Tutino, Morotio et Morkensio Alcherius, ab Ughello et Roccho Archerius, facta in nomine littere unius mutatione, additoque,  quod per Hic Morotius et post huuc Morkensius in charte textu supplent nominis fragmento apud Ughellum quidem Nic . . , apud Rocchum autem Nico . . . , uocatur. Ast, cum archiepiscopus ille apud ipsummet Rocchum ecclesie Panormitane Notitia, ad annum 1094, num. 6 in diplomate quod Rogerius, Sicilie et Calabrie comes, ecclesie Panormitane anno 1095 dedit, Alcherius appelletur, nomen eius, uti a Mutino, huncque secutis Morotio et Morkensio fit, Alcherius potius, quam Archerius efferendum puto. Quod autem pertinet ad nominis fragmentum Nic. aut Nico, quod apud Rocchum et Ughellum duntaxat in charte subscriptione legitur, id forte, quod integra uox non esset, omittendum duxerit Tutinus; uerum, ut cuius nominis illud pars uerosimiliter  sit, lectorem edoceam, Rocchus loco proxime cit., ubi Alcherium ab anno 1083 ad annum ut minimum 1099 archiepiscopalem ecclesie Panormitane sedem occupasse, edixit, Alcherio fortassis »Nicodemi appellationem siue uti secundum nomen, siue uti cognomen attributam« fuisse, dici posse arbitratur, idque, que ibidem affert, sat ueros mile efficiunt.

592. Inter episcopos, testimonio de Turritane ecclesie consecratione subscriptos, proxime post Alcherium, ecclesie Panormitane archiepiscopum, comparet Tropiensis, seu, ut ab aliis scribitur, Tropeiensis in Ulteriori Calabria ecclesie antistes; qui apud Ughellum et Rocchum locis supra citt. Tristanus; a Morotio uero et Morkensio Tristerius  nuncupatur, licet interim a Tutino Tristenus uocitetur. Ughellus tom. X Italie sacre in episcopis Tropiensibus col. 450 de episcopo illo ita scribit: »Iustegus uel Iusteyrus, et Tusteius, qui et Tristanus est, primus Latinorum Tropeiensis ecclseie munus episcopale suscepit circa annum Dom. 1094,« subditque, nonnullis interpositis, concessum anno 1094 a Rogerio, Apulie, Calabrie et Sicilie duce ecclesie Tropeiensi diploma, in quo, qui huius tum antistes erat, Iustegus nominatur. Qui ex episcopis, testimonio subscriptis, post Tropiensem sequitur, Catanensis prioribus duntaxat duabus nominis sui litteris ab Ughello et Roccho designatur; a Tutino uero huncque secuto Morotio Augerius et a Morkensio Angerius uocatur. Antistitem  hunc proprie nuncupatum fuisse Ansgerium, sedisseque ab anno. 1091 ad annum usque 1124, liquet ex iis, que de illo in ecclesie Catanensis Notitia ab anno 1091 Rocchus Pirrus in medium adducit. Quod ad Squillacensem et Melitensem episcopos, quorum subscriptio Catanensis episcopi subscriptioni proxime subditur, iam spectat, prioris ex his, qui, quemadmodum infra contra Ughellum docebo, anno 1095 aut sequenti mortalitatem expleuit, eodem ubique modo nomen effertur, nec ullam etiam posterioris, quod ex dictis a Morotio huncque secuto Morkensio omittitur, uariationem patitur apud Rocchum, Ughellum et Tutinum, a quibus recensetur.

593. Notandum porro est. hunc, non celeberrime  Melitensis insule, sed Melitensis seu potius Militensis, Calabrie Ulterioris ciuitatis, exstitisse antistitem, uti patet ex iis, que Rocchus Pirrus in Melitensis ecclesie Notitia proxime ante annum 1089, et Ughellus tom. I Italie sacre in episcopis Melitensibus col. 942 et seq. in literas mittant. Ad Neocastrensem nunc tandem, qui omnium ultimus Alcherii de Turritane ecclesie consecratione testimonio subscripsit, episcopum uenio. Hic, quem ab anno 1094 usque ad annum saltem 1112 sedisse adducta ab Ughello tom. IX Italie sacre col. 402 et binis seqq. suadent, Henricus a Roccho et Ughello nuncupatur; licet autem a Tutino, huncque secutis Morotio et Morkensio inter episcopos testimonio mox iterum laudato subscriptos, recenseatur, nomine tamen uel  Henrici uel altero, quia forte nullum in testimonii illius exemplari, quod sibi preluxit, Tutinus inuenit, haud afficitur; ut proinde et hic a Tutino huiusque sequacibus Rocchus Pirrus et Ughellus lectionis diuersitate sat notabili differant. uerum, etsi id ita habeat, cum equidem inter hosce omnes, quantum ad lectionem tum anni 1094, tum sanctissime Dei Genitricis, in celos assumpte, testi, quo ecclesie Turritane consecratio fuerit peracta, apprime conueniat, nec aliunde, cur monumentum illud, quod tam uarie ex dictis apud uarios legitur, pro spurio suspectoue habeatur, quidquam occurrat; neutiquam id ut tale ob uarias uariorum exemplarium uariantes lectiones, que amanuensium librariorumue errores duntaxat plerumque sunt, reiiciendum est. Atque  hinc iam, partimque e proxime recitato Rogerii comitis diplomate fit, ut ambigendum non sit, quin illa dicte ecclesie, quam perperam Tutinus, uti ex hoc etiam instrumento liquet, cum ecclesia S. Marie de Arsafia pag. 7 Prospectus confundit, dedicatio et anno 1094, ut iam dictum, et ipso sanctissime Dei Genitricis in celos assumpte festo fuerit peracta.



§ XXXuI. An concilio Placentino, in quo Prefationem de beata composuerit, sanctus interfuerit, et cur, si ita sit, eo celebrato, ad maiorem Carthusiam non redierit.

594. Post sancti e curia pontificia in Turritanam Calabrie eremum recessum duo fuisse ab Urbano II papa haud procul inde ante annum 1095 celebrata  concilia, Beneuenti scilicet in Campania unum, Troie in Apulia aliud, ex ipsis temporis huius scriptoribus monumentisque habetur compertum. Ad primum, quod anno 1091, ut Bertholdus, Constantiensis presbyter scriptorque synchronus, in sua ad Hermannum Contractum Appendice testatur, aduersus Guibertum antipapam eiusque sequaces celebratum fuit, tot episcopi et abbates, quemadmodum in ueteri, e quo Labbeus illius canones edidit, codice Romano legitur conuenerunt, »Ut eorum numerus facile adnotari non potuerit.« Nec patrum, qui ad secundum conuenere, exiguus exstitit numerus, uti fidem facit concilii illius titulus a Labbeo in tom. X Conciliorum ex antiquis codicibus mss. illatus, hisque uerbis conceptus: »Anno Dominice Incarnationis  1093, u Idus Martii conuenit Troie in Apulia concilium episcoporum fere 75, abbatum 12.« Brunonem quidem ad duo hec concilia, haud procul admodum a Calabria, eremoque, in qua uersabatur, celebrata, ab Urbano e solitudine sua euocatum fuisse, uerosimile uel idcirco apparet, quod, cum in eremo Calabrina iam commoraretur, subinde ex hac a pontifice illo, prudentissimi uiri conciliis in maioris momenti negotiis uti uolente, uerosimillime arcessitus fuerit, ut iam supra docui.

595. uerum anne etiam sanctus ad celeberrimum numerosissimumque concilium, anno 1095, ut Bertholdus presbyter iterum mox laudatus testatur, loco a Calabria nonnichil remotiori, Placentie nimirum,  celebratum, aliudque, quod huic preiuit, quodque  non tam concilium, quam preparatio ad Placentinum concilium exstitisse uidetur, Guastalle, seu, ut ab aliis scribitur, Guardistalle aut Ewardastalle anno 1094 exeunte habitum, ab Urbano papa fuerit euocatus? Brunonem sane iam dicto, in quo iterum Guibertus antipapa et Henricus imperator communione ecclesiastica fuere priuati, concilio Placentino interfuisse, Blomenuenna, ceterique eius biographi, seculo quinto decimo posteriores, qui sanctum uirum a suo e Carthusia discessu ad annum usque 1095 Urbano adfuisse, tuncque demum, Rhegiensi, ad quem electus, archiepiscopatu recusato, pontificiaque curia relicta, in Turritanam  Calabrie eremum sese recepisse uolunt, unanimi consensu affirmant. Et uero, etsi hanc eorum assertionem nullo testimonio satis antiquo firmare queam, uero tamen neutiquam puto absimilem, cum factum facile esse queat, ut pontifex, qui sanctum celebratis Troie et Beneuenti conciliis interesse, uerosimiliter ex iam dictis uoluerat, eum quoque ad Placentinum, in quo grauissimi ponderis negotia tractanda erant, e Calabrina solitudine arcessierit. »Pontifici,« inquit, in iam sepius laudata Urbani pape II uita num. 171 Ruinartius, »in eadem synodo«  »consiliarium adfuisse sanctum Brunonem, parentem Carthusianorum, omnes ferme uulgati auctores tradiderunt, nec animus est hanc opinionem impugnandi; at illis assentiri non possum,  qui asserunt, huic sancto uiro tunc temporis oblatum fuisse a pontifice archiepiscopatum Rhegiensem in Calabria.« Ita ille, non multum, ut apparet, abludens ab opinione, qua sanctum Placentino concilio uerosimiliter interfuisse, nec tamen, in hoc illi archiepiscopatum Rhegiensem fuisse oblatum, existimo.

596. At uero sunt etiam, qui Brunonem concilio isti non tantum interfuisse, uerum etiam e Prefationibus, in Missa recitari solitis, decimam que est de beata Maria, queque in concilio isto promulgata fuerit, concinnasse contendunt. Ac in primis quidem ita opinatur Surianus, in suis ad contextam a Surio S. Brunonis uitam Adnotationibus pag. 192 et seq., ac deinde in sua ad eamdem uitam Chronotaxi pag.  396. uerba eius omnia, quorum primis, concilio Placentino interfuisse sanctum, probare potissimum nititur, huc transcribo. Priori loco hisce sequentibus utitur: »Paris difficultatis esse censetur, quod concilio dicitur  interfuisse Placentino, quod anno 1095 celebratum est, cum diplomata donationis«  »facte anno 1090 et confirmate ab Urbano II biennio post, repugnent. Sed nec hoc suo destituitur fundamento, cum Antonius Beuter, chronographus ualentinus, antiquitatum indagator egregius, in suo, quem inscripsit de Misse ceremoniis, libello id non obscure asserat, dum ait Prefationem, que decima est, de B. Maria uirgine tunc ab eo fuisse compositam.  Potuit igitur adhuc circa Placentini tempora concilii adhesisse pontifici, et suo nichilominus prefuisse Turrensi monasterio; nam id solemne et solitum tunc fuisse, probant acta uaria, presertim S. Bernardi Clare-uallensis; in quibus legitur eum sexennio et amplius a sua abfuisse Clara-ualle, uariis pro sede apostolica laboribus peregrinationibusque susceptis, ut de aliis taceamus, qui ad commune restinguendum schismatis incendium ex remotissimis orbis partibus acciti fuere;« posteriori uero istis: »Antonius Beuterius chronographus ualentinus, antiquitatum mirus obseruator, in libello, quem edidit de partibus et ceremoniis Misse, refert, Prefationem de B. Maria uirgine in hoc concilio, quod Urbanus Placentie habuit, a Carthusiano fuisse  compositam. Quis ille, nisi S. Bruno, cuius sapientiam in quodam diplomate extollit Paschalis papa, dicitque multum auctoritatis apud sedem apostolicam obtinuisse.«

597. Hactenus ille, pro opinione, que Prefationem de B. Maria uirgine a S. Brunone concilii Placentini tempore compositam fuisse statuit, Antonium Beuterum duntaxat allegans; uerum, cum hic scriptor, utpote longissimo temporis interuallo a sancti nostri conciliique Placentini etate remotus, sola sua auctoritate fidem indubitatam rei isti facere haud possit, potissimum modo, unde hanc is hauserit, dispiciendum. Cum laudatum a Suriano, quo commodius certiusque facere id possem, Beuteri Opus necessarium foret, nec id ad manum sit, opportune  hic succurrit Morkensius in Chronologico diplomatica sua de S. Brunone Diatriba ms. ita memorans: »Sequenti anno 1094, cum Guibertini, teste eodem Bertholdo, Turrim Crescentii adhuc obtinerent, et Urbanus minime tutus foret ab hostibus, excessit Urbe in Longobardiam, ac Guastalle ad Padum flumen, adunato sacrorum antistitum cetu, Ecclesie necessitatibus consuluit, in quo Prefationem B. u. Marie uulgauit. Catalogus ms. Rom. Pontificum apud Papebrochium in Urbano; Sigonius et Leander Albertus in Descriptione Lombardie de Guardistallo. Prefationem illam, que decima est, a Carthusiano compositam, reperit inter antiqua monumenta Antonius Beuterus in suo libro de partibus Misse; uult tamen in concilio Placentino promulgatam,  forte in hoc posteriori, utpote celebriori, reiteratam.« Beuterus ergo, quod de composita a Carthusiano, que de B. Maria uirgine est, Prefatione asseuerat, ex antiquis monumentis hausit. uerum cum simul, quante hec antiquitatis fuerint, Morkensius, quod id a Beutero notatum uerosimillime non inuenerit, haud edicat, uerene a Carthusiano, uti e monumentis illis Beuterus didicit, composita fuerit dicta Prefatio, dubium admodum mihi adhuc apparet, cum monumenta illa, que Beutero preluxere, subleste duntaxat fidei forsan fuerint.

598. Ad hec, etsi etiam tantisper daremus, monumenta antiqua, e quibus id Beuterus didicit, probate omnino note ac fidei fuisse, nondum tamen  hinc consectarium fuerit, a S. Brunone Prefatinem decimam, que de B. Maria uirgine est, fuisse concinnatam. Hanc enim ille, non a S. Brunone, sed a Carthusiano, non definiendo, sanctuse is, an alius fuerit, compositam fuisse, e monumentis, que laudat, duntaxat tradit. Reponi quidem potest, non alium Carthusianum, quam Brunonem, concilio Placentino interfuisse; uerum si sanctus, uti uerisimile ex dictis est, concilio isti reipsa interfuit, socium sibi habuisse adiunctum, uerosimillimum, ne dicam indubitatum, apparet. Nec est cur, hoc dato, Brunoni equidem potius, quam alteri cuiuis Carthusiano, qui ad concilium Placentinum comitatus eum fuerit, opus illud attribuendum putes, quod huic ille adornando, utpote summa eruditione uir,  fuerit aptissimus; preterquam enim, quod ad id magna eruditione opus haud fuerit, sanctus, uti ipsemet in sua infra huc transcribenda ad Radulphum uiridem ecclesie Remensis prepositum epistola docet, socios nonnullos, aut, si mauis, discipulos probe eruditos in Turritana Calabrie eremo sibi habuit adiunctos; ut proinde abs horum uno, quem ad dictum concilium secum sanctus duxisset, Prefatio illa composita esse potuerit. At uero sunt qui hanc nec Brunonis, nec alterius cuiuscunque Carthusiani, sed ipsiusmet Urbani II pape opus esse contendunt; ac in primis quidem cardinalis Bona lib. II Rerum Liturgicarum cap. 10, num. 3, et Ruinartius in contexta a se Pontificis huius uita num. 176. Omnia posterioris huius scriptoris uerba,  uel idcirco quod antiqua, e quibus, que huc spectantia ibidem litteris mandat, deprompserit, seu testimonia seu monumenta comprehendant, huc transcribo.

599. Sic habent: »Recepta est apud auctores uulgatos traditio, Urbanum papam in hoc concilio«  »decimam Prefationem, que est de beata Maria, nouem antiquis addidisse. Id diserte habetur in ueteri codice ms. archimonasterii Remigiani apud Remos, ab annis circiter quingentis scripto, ubi post relatum sub Pelagii pape nomine de nouem Prefationibus decretum, eadem manu adduntur hec uerba: »Decima addita fuit in concilio Placentino sub Urbano papa celebrato.« Rem uero sic contigisse ferunt. Cum pontifex  Apud sanctam Mariam de Campania, uetustissime pietatis templum, sacris operaretur, ut Deus incepta concilii bene uerteret, iamque Prefationem offerret; repente ex instinctu diuino in illa dulcissima uerba, populo demirante prorupit: »Et te in ueneratione beate Marie uirginis collaudare, benedicere et predicare; que et Unigenitum tuum sancti Spiritus obumbratione concepit et uirginitatis gloria permanente, huic mundo lumen eternum effudit Iesum Christum Dominum nostrum, per quem,« etc. Quam Prefationem uniuersalis postmodum Ecclesia adoptando probauit, et etiam nunc retinet. Hanc nonnulli a beato Brunone editam fuisse uolunt; at eam ab ipso Urbano factam fuisse,  diserte tradit Pandulphus in eius uita, non quidem in Placentina, sed in Ewardestallensi, ut iam  monuimus, synodo. Plura de hac Prefatione habet Petrus Maria Campus in Historia Placentina, lib. XII ad an. 1095, que cum non satis sibi constent, huc referre uisum non est.«

600. Hactenus Ruinartius. Atque ex his quidem eius uerbis in elligitur, Prefationem, que de B. Maria uirgine est, non certo in concilio Placentino, sed uel in hoc, si codici Remigiano, quem laudat, fides sit, uel in Ewardestallensi seu Guastellensi, si Pandulpho credendum sit, factam fuisse. uerum, siue in hoc, quod uerosimilius reor, siue in illo e binis hisce conciliis facta fuerit, uera esse potest eorum opinio, qui sanctum nostrum illius faciunt  auctorem, cum nichil omnino obstet, quo minus hic tam Guastellensi, quod ex dictis anno 1094 exeunte celebratum fuit, quam Placentino, quod Guastellensi, haud multo fuit posterius, interfuisse credi queat. At uero, cum uerba, e codice Remigiano a Ruinartio adducta, nichil omnino suggerant, quod dictam Prefationem ab ipsomet Urbano compositam fuisse suadeat, potissimum hic iam dispiciendum, primo quidem, an Pandulpus, qui eam ab Urbano factam asseuerat, fidem indubitatam mereatur; deinde uero, an illa eius assertio tam clara tamque distincta sit, ut nullum supersit dubium, quin ea, Prefationem illam ab ipsomet Urbano concinnatam fuisse, significatum uoluerit. Ac Pandulphum quidem  dignum esse, cui fides indubitata adhibeatur, dubi andum non uidetur. Etsi enim eum, contra ac nonnulli censent, a Pandulpho Masca, quem Lucius II, ad pontificatum anno 1181 euectus purpuratorum Patrum senatui adscripsit, diuersum esse, Muratorius tom. III Rerum Italicarum scriptorum pag. 274 uerso cum Pagio recte doceat, Urbano tamen secundo pontifici fuit equalis aut certe suppar, uti liquet ex iis que de eodem scriptore loco cit. idem Muratorius docet, hunc scribens in modum: »Quandoquidem Ambrosiane bibliothece ditissimum promptuarium quorumdam summorum pontificum uitas a Pandulpho Pisano conscriptas exhibet, has etiam collectioni presenti inserere socii palatini atque ego utilissimum putauimus.

 601. »Incipiunt autem a Gregorio uII et desinunt in Alexandrum III atque a scriptore proficiscuntur qui iisdem temporibus in uiuis erat atque ea scriptis mandabat. Iamque, testibus Felino, Onuphrio Panuino, Ludouico a sancto Carolo aliisque, noueramus Pandulphum eiusmodi uitas elucubratum fuisse; et ex iis etiam multa in suos Annales deriuarat summus ecclesiastice historie illustrator Baronius. Imo Constantinus Caietanus anno 1638 typis Romanis tradidit, ac notis illustrauit Gelasii II uitam, ab eodem Pandulpho conscriptam, ex qua intelligimus scriptorem hunc anno 1118, ecclesiastice militie adscriptum, in Romana curia uixisse.« Quin itaque Pandulphus fidem mereatur in iis que de Urbano II papa memorie prodit, dubitandum non  apparet. Dispiciamus modo an Prefationem, que de B. Maria uirgine est, a pontifice illo compositam fuisse, tam diserte tamque expresse edicat, ut id illum proprio marte fecisse, innuat. uerba eius huc spectantia apud Papebrochium in Propyleo Maii in Conatu chronico-historico ad Romanorum Pontificum Catalogum in Urbano II, et apud Muratorium tom. III Rerum Italicarum Scriptorum pag. 352 hec sunt: »Sex concilia  celebrauit, unum apud Clarimontem; alterum apud Guardestallum Longobardie, in quo fecit Prefationem de festiuitatibus B. Marie uirginis; aliud uero apud Melfiam, et alterum Rome in ecclesia B. Petri. Aliud apud Troiam in Apulia, et alterum apud Placentiam.« Hactenus Pandulphus. Atque hisce quidem  uerbis, fuisse ab Urbano II papa Prefationem, de qua hic, proprio marte compositam, diserte asserere uisus est Ruinartio, fuisseque sane eam proprio marte ab Urbano compositam, erit dicendum, si res eo modo, quo eam  contigisse ferunt, reipsa contigerit. uerum, ut ad id, quod posteriori loco hic ponitur, primo respondeam, preterquam quod ii, ac in primis Petrus Maria Campus, a Ruinartio laudatus, a quibus res ita gesta narratur, recentiores omnes sint, fidemque proinde indubitatam facere haud nati, Placentie illam  ita gestam statuunt, ut ne quidem alibi initium accepisse  potuerit, sicque cum Pandulpho, utpote qui eamdem Guastalle seu Guardestalli accidisse, tradat, tantopere pugnant, ut ne quidem modo, per Morkensium supra assignato, in concordiam possint adduci.

602. Quod nunc pertinet ad mox huc transcripta uerba, quibus, Prefationem de beata ab ipsomet Urbano compositam fuisse, diserte tradere Pandulphus Ruinartio est uisus, cum non raro fiat, ut reges, imperatores, pontifices alieque in potestate constitute persone fecisse dicantur etiam ea, que non proprio ipsarum marte, sed iussu duntaxat facta sunt, nescio an futurum sit, ut quisque ob dicta Pandulphi uerba Urbano pape Prefationem illam tanquam proprio marte abs eo compositam,  indubitanter adscribat. Quod ad me pertinet, cum res ita habeat, nichilque ex dictis obstet, quominus sanctus noster, ut Placentino, ita etiam Guastellensi concilio, cuius tempore Prefationem de beata concinnatam fuisse, recitata Pandulphi auctoritate, quantum reor, codici Remensi per Ruinartium supra laudato preferendi, uerba uerosimillimum saltem faciunt, interfuisse credatur, eam ego Brunoni indubitanter abiudicare non ausim, licet interim, an eius opus uere sit, uehementer dubitem, tum ob iam supra dicta, tum quod opinionem, que eamdem Urbano pape, tanquam proprium eius opus, attribuendam statuit, longe uerosimiliorem idcirco autumem, quod ei recitata Pandulphi uerba, in sensu magis naturali et obuio accepta, suffragentur.  Accedit, Prefationem illam  fortassis et Urbano et Brunone esse antiquiorem. Sed hec tam de decima e Prefationibus in Missa recitari solitis, que a nonnullis sancto attribuitur, quam de eius in conciliis Guastellensi et Placentino presentia disseruisse sufficiat. Dispiciamus modo, quo Bruno, finito Placentino concilio, cui ex iam dictis forsan interfuerit, sese contulerit, cur tunc saltem Carthusiam Maiorem non repetierit, et que tum primum egerit, seu potius egisse tradatur.

603. Statim sanctum Turritanum Calabrie eremum a Placentino concilio esse reuersum, scriptores prorsus omnes, qui huic illum interfuisse adstruunt,  unanimi consensu affirmant. uerum multum abest ut eos inter quantum ad rationem, ob quam tunc sanctus Calabriam petierit, nec ad Carthusiam Maiorem redierit, tam recte conueniat. Alii enim, hosque inter Puteanus, Blomenuenna, et Surius, sanctum id fecisse uolunt, quod, cum pontifex tunc in Galliam, in qua sita est Maior Carthusia, proficisceretur, metueret, »si ipse quoque  eo se conferret, ne aut curiam declinare non posset, aut illam non reliquisse, sed sequi uideretur;« alii contra alias, quas hic omnes commemorare necesse non est, rei illius causas allegant. uerum, etsi ita sit, nec, quemadmodum supra iam docui, allegata a biographis nostris causa effecerit, ut sanctus anno 1090 ad Carthusiam non redierit,  pugnare inter se idcirco dicendi non sunt, cum factum esse queat, ut diuersas ob causas ad Carthusiam Maiorem redire noluerit. Ac mihi quidem, quidquid tandem de causis, per alios allegatis, sit, idcirco potissimum Carthusiam Maiorem non repetiisse, sed ad Turritanam Calabrie eremum rediisse Bruno uidetur, tum quod hanc cura sua summopere adhuc indigere nosset, tum quod Calabrie et Sicilie comes Rogerius, sanctum uirum, quem, nondum fere cognitum, quod sanctissimis eius precibus presidium sibi ditionibusque suis a Domino speraret adfuturum, obnixissime ex dictis, ut, quem uellet, locum in ditione sua sibi deligeret, iam inde ab anno 1090 erat precatus, quemque, iam probe sibi cognitum,  non secus ac sanctum colebat, reuerti in Calabriam omnibus modis uellet, nec Bruno posset non satisfacere desiderio principis tam pii tamque beneuoli, quem in se sociosque suos, ut iam uidimus, maxime beneficum fuerat expertus.

604. Ut ut sit, Sanctus equidem a concilio Placentino, si forte huic interfuit, in Calabriam rediit, nec Carthusiam, ut ut id facere maxime fortassis desideraret, repetere ei uisum fuit. Ac sanctum quidem, cum e concilio illo Calabriam repeteret, ad locum, duobus milliaribus Senis dissitum, diuertisse, aliquandiu ibidem commoratum esse, uicinos Senenses aliquoties hinc adiisse, ac tandem monitis suis, ut ad Urbani pape II, a quo, quod Guiberto antipape adhererent, sub interdicto posita fuerat  eorum ciuitas, obedientiam accederent, effecisse, Zanottius in S. Brunonis Historia seu uita cap. 25 memorie prodit, citans etiam pro hac sua narratione uitam S. Brunonis ms., cuius auctor sit Fulgentius Ceccaronius; uerum, cum fuisse illud a Sancto nostro factum, a nullo prorsus scriptore alio commemoratum inueniam, nec Fulgentius Ceccaronius, e quo id Zanottius hausit, pro scriptore antiquo, habita etatis, qua post S. Brunonem floruit, ratione, possit haberi, commemorari hic a Zanottio, que ueritati consonent, asseuerare haud queo, remque proinde in medio relinquens, ad ea que Sancto, ad eremum Calabrinam iam reuerso, obuenere, discipulique eius in Carthusia passi esse narrantur, sermonem conuerto.



§ XXXuII. Grauissimam, absente sancto, religiosi Carthusie Maioris incole tentationem patiuntur; natum comiti Rogerio filium sanctus baptizat, nouoque abs illo beneficio afficitur.


605. Non rediisse S. Brunonem a celebrato, cui ex dictis forsan interfuerat, Placentino concilio ad Maiorem Carthusiam, religiosis huius incolis importunum sane quam maxime accidit, si uera memorent nostri biographi; grauissimam enim, si hi recte scribant a demone tentationem passi sunt, in qua, si dilectis discipulis uir sanctus adfuisset, solatio eis iuxta ac auxilio esse potuisset. Tentationem illam, que, si locum uere habuit, haud ita dudum, uti ex dicendis intelliges, post Placentinum concilium, aliudque, quod proxime hoc excepit, Claromontanum  uerosimilius acciderit, Blomenuenne uerbis commemorare hic lubet. Is itaque Sancti biographus, e quo et Putaneo, que eodem spectantia Surius suppeditat, mutuatus est, sic scribit: »Non defuit in paradiso hoc spirituali  etiam serpens antiquus. Presentiens nempe, quanta damna accepturus esset ex ordine illo, cuius fundamenta iam tunc iaciebantur, maxima illos pusillanimitate et perplexitate turbauit, precipue per linguas, id est eos, qui nouitatis ipsos arguentes, scilicet periculum occisionis proprie ingerebant, adeo ut prorsus nescirent, quid agendum sibi esset tum propter uite institute rigorem, tum propter eremum horribilem, in qua se periclitari, illorum moti sermonibus,  formidabant et ipsi. Econtra uero timebant, si abirent, duces suas stellas Deumque offenderent.«

606. Tali fuere a maligno spiritu Carthusie Maioris incole, Brunone absente, tentatione uexati; cui sane dispellende opportunus maxime Sanctus fuisset; uerum quod hic absens prestare non potuit, benignissime id, si fides iterum scriptoribus mox dictis, prestare dignata est diuina clementia. »Cumque«  »his aliquandiu exagitati essent perplexitatibus, ecce, benignissimus Dominus, qui nunquam deserit sperantes in se, misit ad eos, de hac re colloquentes  uirum honorabilem, crispos ac canos  habentem capillos, dicentem eis: »Perplexi estis, fratres, utrum manere in loco hoc, an recedere debeatis, sed ego dico uobis ex parte Dei, quia beata Dei Genitrix semper uirgo Maria conseruabit uos in loco isto, si Horas eius legeritis ante Horas canonicas; completorium uero post eas.« Quo dicto, disparuit homo; illi uero gauisi sunt gaudio magno, elegeruntque beatam uirginem Mariam in patronam ordinis, in patronum uero sanctum Ioannem Baptistam. Hominem autem illum sanctum apostolum Petrum fuisse, ex illo uel maxime coniiciebant, quod successor eius Urbanus secundus in concilio Clarimontensi Horas beate Marie a clericis quotidie dici instituit. Ex hac autem uisione adeo sunt confortati in Domino, ut nec mors, nec  uita ipsos posset separare a caritate Christi.« Hactenus Blomenuenna: nunc in uerba eius, seu potius in ea, que hisce memorie prodit, docetue, quedam obseruanda.

607. Ac primo quidem, quod pertinet ad apparitionem, qua S. Petrus primis Carthusie incolis seu Landuino eiusque sociis, senis specie assumpta, spectandum sese prebuerit, ad quotidianam eos parui de sanctissima uirgine Maria Officii recitationem exercitarit, factumque sit, ut illi et periculosissima tentatione liberati fuerint, et in ordinis sui patronam quidem eamdem sanctissimam uirginem Mariam, patronum uero S. Ioannem Baptistam elegerint; euentum illum quidem, ut ut nec scriptoris,  nec monumenti satis antiqui seu equalis testimonio auctoritateue confirmatum, indubitanter negare idcirco non ausim, quod ei tum constans, uti eam uocant, totius ordinis traditio, tum assiduus in eodem recitandi parui de Sanctissima uirgine Officii usus suffragetur; uerum nichilne etiam est, ob quod, an apparitio illa, eaue, que hanc secuta narrantur, locum unquam habuerint, dubitandum queat uideri? Sanctissima uirgo Maria in patronam, et sanctus Ioannes Baptista in patronum, utpote in quorum honorem ex supra dictis Carthusiam S. Bruno condiderit, diu ante memoratam apparitionem a Sancto eiusque discipulis uerosimiliter fuere electi; ut proinde an electionis huius causa, ut uerbis recitatis Blomenuenna innuit,  apparitio illa exstiterit, sit dubium, maxime cum ea  Landuino eiusque sociis, non S. Ioannes Baptista, sed S. Petrus Apostolus uidendum sese obtulisse memoretur, posterioremque proinde e duobus hisce Sanctis, non autem priorem, si electionis, quam Blomenuenna memorat, prefata apparitio causa exstitisset, in patronum sibi illi electuri fuisse uideantur. Adhec Ruinartius in uita Urbani II Pape sepissime iam laudata num. 226 sic scribit: »Ferunt etiam, hac ipsa sacre expeditionis occasione preces horarias beate Marie, que iam antea a Petro Damiano in suis monasteriis erant institute, a clericis, imo et ab ipsis laicis ex Urbani prescripto  frequentari cepisse, ut eo pacto, qui expeditioni suscipiende inhabiles essent, his saltem precibus milites adiuuarent, eis tante uirginis patrocinium promerendo.«

608. Cum ergo, ut preces ille horarie de beatissima uirgine, que uulgo eius Officium appellari consueuerunt, a clericis recitarentur, ab Urbano Papa, uti recitata Ruinartii uerba declarant, clericis iniunctum fuisse feratur, imo reipsa, ut apparet, in concilio Claromontano  fuerit iniunctum, Carthusiani, ut idem facerent, recenti illo Urbani prescripto moueri potuere; quare, cum ad id apparitione, Blomenuenne uerbis iam relata, opus haud habuerint,  fuerintne hac uere, ut preces illas recitandas assumerent, impulsi, dubitari posse uidetur. At uero, erit fortassis qui, ut id dicta apparitione factum tueatur, concilii Claromontani celebratione fuisse hanc anteriorem, contendat. Atque in hac quidem opinione fuisse uidetur Petreius. Etenim in suis in Dorlandi Chronicon Elucidationibus lib. Iu, cap. 4 sic scribit: »Apparens eis  D. Petrus apostolus consilium salutare suggessit, quatenus Horas canonicas in honorem sacratissime uirginis quotidie decantarent, quod deinde etiam clerus uniuersus, uti ex decretis Claremontens concilii constat, imitandum suscepit.« Ita ille; uerum quod hic asseuerat, nullo plane argumento probat,  nec sola sua auctoritate, ut fidem ei adhibeamus, facere potest. Dorlandus, quem sua illa obseruatione elucidare Petreius uoluit, Sanctum Petrum Carthusianis, quibus apparet, ita loquentem inducit: »Unum noueritis, sacratissimam Dei Matrem Mariam uos hic ab incommodis omnibus seruaturam, et patronam uestri Ordinis futuram, tantum Horas eius, ut nuper in Romana Ecclesia institutum est, decantetis.«

609. Carthusianis ergo S. Petrum apparuisse, eosque, ut Horas beatissime uirginis Marie decantarent, admonuisse eo tempore, quo haud ita pridem Horarum beatissime uirginis recitatio in Ecclesia Romana statuta fuerat, Dorlandus existimauit, ac proin, cum hec alibi, quam in Claromontano  concilio, statuta fuisse non reperiatur eo circiter tempore, quo dicta apparitio contigerit, concilio illo hanc exstitisse posteriorem. Atque hoc ipsum etiam existimauit Blomenuenna, uti satis manifestant, que, postquam dictam apostoli Petri apparitionem narrauit, mox subiungit, sequentia hec eius supra adhuc recitata uerba: »Hominem autem illum sanctum apostolum Petrum fuisse, ex illo uel maxime coniiciebant quod successor eius Urbanus secundus in consilio Clarimontensi Horas beate Marie a clericis quotidie dici instituit.« Blomenuenne porro assentitur etiam Surius; et si autem nec hic, nec Blomenuenna et Dorlandus ullum afferant, quo opinionem suam firment, testimonium monumentumue antiquum, tribus tamen hisce scriptoribus,  si memorata S. Petri apostoli apparitio locum unquam habuit, potius adherendum autumo, quam uni Petreio. Hic enim illam concilio Claromontano anteriorem facere duntaxat uidetur ex preconcepta opinione, qua Horas sanctissime uirginis Marie recitandi consuetudinem a Cartusianis primum usitatam ac deinde ab hisce ad alios propagatam fuisse existimat. Ast ea a ueritate omni dubio procul est deuia.

610. Etenim, teste Petro Diacono in Reg. S. Benedicti cap. 64, Hore sanctissime uirginis iam in monte Cassino addebantur quotidie Officio maiori ex constitutione Gregorii II pape, qui anno 715, ac proin diu ante ortos Carthusienses pontificatum iniit. Adhec earumdem Horarum recitationem in  quodam suorum monasteriorum, in quibus frequentari hec solebat, diuinitus confirmatam fuisse, contra Bozonem monachum, sancte illius consuetudinis improbatorem, Petrus Damianus, qui ante Carthusiensis Ordinis initium, conciliumque Claromontanum ad superos iam migrarat, epistola 32 ad eremitas Gamugnenses docet. Iam uero, cum id ita sit, prefatam, qua S. Petrus Carthusianis apparuerit, eosque, ut quotidianum sanctissime uirgini Marie Horarum pensum soluerent, monuerit, apparitionem concilio Claromontano posteriorem exstitisse, ob Dorlandi simul, Blomenuenne et Surii auctoritatem, que ob iam dicta unius Petreii auctoritate potior hic esse debet, uerosimilius existimo. Iam uero cum res ita habeat, fueritne, ut quotidianus  recitandi parui de sanctissima uirgine Maria Officii usus apud Carthusianos inualesceret, apparitione illa factum, dubitari posse, ut iam dixi, uidetur, ac proin, cum merito preterea, an hi, ut sanctissimam uirginem Mariam in Patronam, sanctum uero Ioannem Baptistam in patronum eligerent, eadem ista apparitione impulsi fuerint, dubitandum ex iam supra dictis sit, habueritne hec ipsa unquam locum, dubitandum etiam apparet. Mihi interim eam hic commemorare uisum est, quod, quamuis ex dictis, si locum unquam habuit, concilio Claromontano fuerit posterior, fortassis tamen ipso adhuc anno 1095, cuius Nouembri celebratum id fuit, acciderit, hicque de rebus, hoc circiter tempore gestis atque  ad Sanctum spectantibus, esset tractandum. Rerum modo, propius nonnichil hunc tangentium, seriem prosequamur.

611. Haud dudum Bruno e Placentino concilio, si tamen huic illum interfuisse uerum sit, erat reuersus, cum Rogerius comes, quanto in pretio ac amore eum haberet, aliter etiam, quam donationibus, in Turritanam Calabrie eremum, uti ante fecerat, liberalissime collatis, manifestauit. Camillus Tutinus proxime iterum laudatus in Historie Ordinis Carthusiensis Prospectu ad annum 1097 ita memorat: »Nascitur comiti Rogerio ex Adelaida fil us, quem BRUNO in ecclesia Militensi baptizat, et Lanuinus a fonte leuat. Fuit is Rogerius primus Sicilie rex. Interfuit Maraldus et ipse Carthusianus, qui  melicum in hac functione Rithmum edidit.« Ita ille; uerum an Rogerii, primi post exactos e Sicilia Saracenos insule huius regis, natiuitatem anno 1097 recte consignat? Romualdus Salernitanus, auctor synchronus, in Chronico apud Muratorium tom. uII Rerum Italicarum Scriptorum col. 196 de Rogerio; Rogerii comitis filio primoque Sicilie rege, sic scribit: »Gloriosissimus rex Rogerius post tot uictorias et triumphos apud Panormum febre mortuus est et sepultus in archiepiscopio eiusdem ciuitatis anno uite sue quinquagesimo octauo, mensibus duobus, diebus quinque, die XXuI mensis Februarii, anno regni sui XXIu; anno autem Dominice Incarnationis 1152, Indict. I.« Ita Romualdus; qui cum optime, quo etatis sue anno Rogerius rex obierit, exploratum  habere potuerit, reipsa hunc, ut uerbis recitatis tradit, etatis sue anno quinquagesimo octauo obiisse, in animum induco. Rogerium quidem, non anno, uti hic Romualdus seu potius recitata scriptorique huic attributa uerba signant, Dominice Incarnationis 1152, sed anno 1154, ad XXuII Februarii diem prouecto, uitam cum morte commutasse, Pagius in Criticis ad hunc annum luculentissimis argumentis euincit, nec dubium est, quin alii adhuc errores in Chronicis, quas Romualdi huc transcriptus textus exhibet, notis cubent.

612. uerum he compendio per litteras, numerorum locum tenentes, scripte duntaxat sunt; in quas librariorum oscitantia errores facillime nec  raro irrepere, experientia habetur compertum; quoto autem etatis sue anno diem extremum Rogerius clauserit, non compendio litteris numericis, sed uocibus integris, in quas errorem difficulter aut certe non tam facile tamque frequenter irrepere, eruditi omnes norunt, in recitato Romualdi textu exprimitur; ad hec nichil plane uspiam occurrit, quod Rogerium altero uite sue anno obiisse, suadere utcumque sit natum; ut proinde, si non certum, uerosimillimum saltem sit, eum assignato in Romualdi textu uite sue anno 58, et quidem, uti infra docebo, duobus iam mensibus ac quinque diebus, qui integris pariter in eodem textu uocibus exprimuntur, iam completo, diem suum obiisse. Iam uero, cum id ita sit, annique quinquaginta octo, menses duo,  dies quinque, ex anno Incarnationis Dominice 1154, ad 27 Ianuarii diem iam prouecto, quo Rogerium regem e uiuis abiisse, Pagius ex dictis luculentissime probatum dat, subducti, ad Dominice Incarnationis annum 1095, prope iam terminatum, deducant, consectarium est, ut Rogerius rex, in cuius tempus natale hic inquirimus, posteriori hoc anno, ad Decembrem iam prouecto, natus sit.

613. At uero, inquies, Gaufredus Malaterra, non raro iam supra laudatus, qui maiorem utique hic fidem, quam Romualdus mereri uidetur, lib. Iu Historie Sicule, cap. 26 de Capua, per Rogerium, Apulie, Calabrie et Sicilie ducem, huiusque patruum Rogerium, Calabrie et Sicilie comitem, obsessa, sic scribit: »Anno Dominice Incarnationis 1097  ibi  se impregnauit comitissa Adalasia de comite Rogerio;« cum autem hic de Rogerio postea rege ab Adalasia seu Adelaide concepto sermo sit, nec, quemadmodum ex infra dicendis de tempore, quo Capue obsidio acciderit, patescet, Rogerius comes Adalasie maritus ante Pentecosten, que anno 1097 in uigesimam quartam Maii diem incidit, in Castris ante Capuam, dato etiam, ciuitatem hanc anno ille a Rogerio comite fuisse obsessam, exstitisse potuerit, consectarium e recitatis Gaufredi Malaterre uerbis fit, ut Rogerius, primus Sicilie rex, non anno 1095 fere iam finito, sed anno demum 1098 ineunte natus sit. Fateor, sic habet: uerum, preterquam quod sic equidem nondum natiuitas illa anno 1097, cui eam  ex dictis Camillus Tutinus innectit, acciderit, esse de Rogerio postea rege, quem Adelasia in castris ante Capuam e Rogerio comite marito suo conceperit, in huc translatis e Malaterre Historia Sicula uerbis sermonem, probari non potest. Nec, etsi secus foret, quidquam inde pro Rogerii regis natiuitate anno 1097 affigenda haberetur, cum uerba illa Malaterre attribuenda non sint, sed ad pagme oram, e qua deinde in ipsum textum ab imperito librario fuerint traducta, ab inepto adnotatore fuerint adscripta, uti infra ostendam, cum tam de Capuane obsidionis tempore, quam de diplomate, quo post hanc S. Brunoni eremoque Calabrine multa bona Rogerius comes contulit, sermonem instituam.

 614. Mihi itaque, omnibus consideratis, Rogerium, Rogerii comitis filium, posteaque Sicilie regem, non anno 1097, ut statuit Tutinus, sed anno 1095 exeunte natum esse, uerosimilius adhuc manet partim ob sequentia, que supra adhuc recitaui, Romualdi de Rogerio rege uerba, »Mortuus est . . . anno uite sue quinquagesimo octauo, mensibus duobus, diebus quinque,« partim quod hec, quamuis Romualdus in Chronico suo annum, numero ordinali, quem ei adiungit, designatum, pro anno completo absque additione, qua fieri id a se aperte edicat, accipere non soleat, de anno tamen quinquagesimo octauo, duobus iam mensibus ac quinque diebus completo, interpretanda hic sint, uti liquet e sepulchrali inscriptione regis Rogerii, que apud Rocchum  Pirrum in regum Sicilie Chronologia, Sicilie Sacre tom. I prefixa, pag. 8 exstat, queque sic habet: »uix. an. 59, regn. 34. obiit 1154.« Iam uero, cum id ita habeat, annique quinquaginta octo, menses duo et dies quinque, a uigesima septima Februarii die anni 1154, quo ex dictis idem princeps omni dubio procul uita functus est, ordine retrogrado computati, ad annum 1095 fere elapsum deducant, consequens est, ut tum, quemadmodum iam dictum, Rogerius rex natales sit consecutus. Quod cum ita sit, simul etiam tempus, quo baptizari cum a Brunone contigerit, determinatum habemus. uerum unde constat, Sancto id honoris a Rogerio comite delatum fuisse, ut baptizari ab eo filium suum uoluerit?

 615. Inter erem Calabrine incolas, qui post S. Brunonis obitum noui Prioris seu Magistri, qui toti eremo preesset, electioni interfuerunt, Maraldus recensetur in infra huc transcribendo eorumdem Catalogo, qui in antiqua charta, cui singuli nomina sua ipsemet inscripserant, fuit repertus. Maraldi etiam, Carthusiensis monachi, qui Chronicon quoddam digesserit, Rocchus Pirrus in regum Sicilie Chronologia alibique non raro meminit, eumque petica uena diuitem fuisse, atque ad annum 1095 floruisse, Morotius in Chronologico Ordinis Carthusiensis Theatro affirmat. Atque ex his omnibus iam fit, ut et Maraldum, Carthusie Calabrine alumnum, Rogerii postea regis baptismo, ut Tutinus ait, uere adstitisse, et a Sancto nostro Rogerium,  primum post exactos Saracenos Sicilie regem, uti is in Rhythmo melico, quem ea de re, Tutino aliisque testantibus, cecinit, nos docet, baptizatum uere fuisse, persuasum mihi habeam, futurumque putem, ut idem mecum e monumento isto studiosus lector persuasum sibi habeat. Id proinde integrum huc e Tutino transcribere, opere pretium existimo, licet interim locis nonnullis ita male uel ab ipsomet auctore uersiculi tornati, uel describentium errore uitiati sint, ut uix ac ne uix quidem, quid iis significetur, intelligas.

616. His itaque constat uersiculis.


Totus orbis claret orbis
   Claro natalitio
 Marchionis Militonis
   Bonifacii Itali
Neptis ornat, quem exornat
   Uxor Adelasia,
Brutiorum Siculorum
   Comitem Rogerium;
Et Northmannum uenerandu
   Donat fetu femina
Generosa, gloriosa,
   Quem enixa peperit.
Auitum [an auctum?] sensit, se presensit
   Comes ille filio,
Mense deno qui terreno
   Tectus exit pondere.
Melitensis fit immensis
    Urbs antiqua gaudiis.
Imma cuncta stant iniuncta
   Letis et Trinacria.
Chorus letus ac discretus
   Leta ludit carmina,
Pro lauacro diuo sacro
   Unde tum lustralis
Comes orat et exorat
   Brunum Alemanicum,
Nam tenetur, ut ligetur
   Illius deuotio.
Accersitus non inuitus
   Iubilosus aduenit.
Baptizatur et lauatur
   Sacro puer fumine,
 Lanuinus est patrinus
   Nobilis Northmanicus,
Tumque sacro de lauacro
   Oliuo Bruno inungitur.
[617.] Sistunt bellum post puellum
   Christo Deo supero.
Felix omen, tenet nomen
   Puer hic Rogerius,
Canunt omnes, stant insomnes
   Metris iubilantibus.
Ardet forus [an focus? E. P.]. gaudet thorus
   Nimio pre gaudio.
Militensis nam ostensis
   Gaudebat ecclesia,
Quia tapete cum abiete
    Exornata cernitur;
Fronde uiret, nemo silet,
   Cuncti ludunt gaudiis.
Tum Urbanus, sed humanus
   Iubilat natalibus,
Hic secundus, totus mundus
   Quem adorat protinus
Christi sede cum mercede
   Regni beatissimi;
Hic precatur, dum leuatur,
   Puerili Domino
Salutarem atque parem
   uitam Christi celibem.
Ergo nato, sed renato
    Christus regna puero
Donet celi dono zeli
   Simul et iustissimo.
Summo iugis laus frugis
   Deo sit in secula. Amen.

618. Habueritne Adelasia, comitis Rogerii uxor, ut patrem, ita etiam auum aut patruum, nomine Bonifacium, ex horum uersiculorum tertio et tribus seqq., quod admodum obscuri sint, definire non ausim; e reliquis autem, quorum quinam preterea obscuritatis uitio maxime laborent, quisque facile, me etiam tacente, perspiciet, notandi potissimum, qui et Sanctum a comite Rogerio, ut filium suum baptizaret, rogatum fuisse, et id illum muneris obiisse, docent, sunt sequentes:

 Pro lauacro diuo sacro
   Unde tum lustralis
Comes orat et exorat
   Brunum Alemanicum,
Nam tenetur, ut ligetur
   Illius deuotio.
Accersitus non inuitus
   Iubilosus aduenit,
Baptizatur et lauatur
   Sacro puer flumine,
Lanuinus est patrinus
   Nobilis Northmanicus
Tumque sacro de lauacro
   Oliuo Bruno inungitur.

Atque hisce quidem uersiculis quid significetur, satis  liquet: ne quis tamen de ultimi significatione, que huc potissimum spectat, forte dubitet, Bruno in hoc datiuus est, a nomine Brunus, quod peta hic, uti e duobus hisce anterioribus eius uersiculis, »Comes orat et exorat Brunum Alemanicum« manifestum fit, pro nomine Bruno usurpat, deductus, proque ablatiuo cum prepositione a precedente Grecorum more adhibitus; ut uersiculi illius sensus sit »Oliuo a Brunone inungitur,« doceatque cum nonnullis proxime antecedentibus et consequentibus, Rogerium, Rogerii Calabrie et Sicilie comitis, filium, a S. Brunone Mileti in Calabria solemni ritu, idque anno, uti ex iam supra dictis pronum est eruere, 1095 exeunte fuisse baptizatum.

619. Haud multum porro temporis spatium a Rogerii,  postea Sicilie regis, baptismate erat elapsum, cum sanctus beneuolum iterum in se Rogerii, Calabrie et Sicilie comitis, animum fuit expertus. Docet id me Surianus, in suis ad conscriptam a Surio S. Brunonis uitam Adnotationibus pag. 397 sic scribens: »Anno 1096 Rogerius comes uillanos quosdam donat S. Brunoni, dato diplomate, in quo se Christianorum adiutorem intitulat.« Donatio, quam hic Surianus commemorat, eadem haud dubie est, de qua ad eumdem hisce Suriani uerbis notatum annum 1096 in Ordinis Carthusiensis Historie Prospectu Camillus Tutinus ita loquitur: »Additur et alia ab eodem comite Brunoni et Lanuino, eorumque in dicto monasterio  successoribus donatio quinquaginta hominum  familie unius in eosdem ligii et homagii. Priuilegium Greco idiomate exaratur.« Priuilegium seu diploma, quo donationem illam Sancto factam, Camillus Tutinus et Surianus uerbis recitatis asseuerant, inuenire nuspiam potui, non dubito tamen, quin id alteri horum scriptorum, Tutino nempe, qui id Grece exaratum dicit, ad manum fuerit. Quare et donationem illam Sancto uere etiam a comite Rogerio factam fuisse, persuasum mihi habeo, licet interim, quo rem certiorem lectori reddere possem, priuilegium illud seu diploma, hic ei exhibendum uellem habere.



§ XXXuIII. Mortuo Theodoro Mesimerio, Greco Squillacensi episcopo, Ioannes de Nicephoro Latinus ut substituatur, Sanctus suadet, et ab hoc deinde priuilegium amplissimum, quod et a pontifice confirmari curat, Turritane eremo, nouo iam in hac constructo S. Stephani monasterio, impetrat.


620. Quandiu Grecis orientis imperatoribus Calabria paruerat, non alii fere Scyllacii, quam qui Ecclesie Grece essent, sederant episcopi. uerum, regione illa a gente ac principibus Normannis, qui Ecclesie Latine ritum sequebantur, seculo undecimo subacto, in Theodori Mesimerii, Greci Scyllacensis episcopi, anno 1095 aut sequentis initio e uiuis sublati, locum non alium, quam qui Ecclesie Latine esset, sufficere episcopum Rogerio, Calabrie et Sicilie comiti, ad cuius ditionem Scyllacium aut, ut alii scribunt, Squillacum seu Squillacium spectabat, est uisum; suadentibus id autem ei una cum nonnullis ritus  Latini episcopis S. Brunone et Lanuino, in primum sedis illius ritus Latini episcopum Ioannem de Nicephoro delegit. Docet hec omnia exstans apud Ughellum tom. IX Italie sacre in episcopis Squillacensibus col. 426, annoque, unde ab hoc scriptore Mesimerii obitum cum anno 1096 exeunte aut sequentis initio perperam loco citato componi liquet, 1096, Indictione quinta signatum diploma, quo tunc preterea idem Rogerius in Scyllacensem sedem bona non pauca contulit, ac de nouo quodammodo eam fundauit. uerba illius, eo facientia, sic habent: »Ego Rogerius Sicilie comes et Calabrie, una cum uxore mea, nomine Adelasia . . . . consilio Cassanensis episcopi Saxonis, et uicarii D. Urbani pape, atque D. Roberti Messinensium, Stephani . . . . Angerii  Cathanensis, Stephani Mazariensis, Engerlandi Agrigentinensis, Rogerii Siracusan. episcoporum assensu, atque D. Brunonis et fratris nostri Lanuini eremitarum, uirorum sanctorum, consiliis D. Ioannem de Nicephoro, qui canonicus et decanus uenerabilis sancte Militensis Ecclesie erat, uir honestus uir prudens, atque omni copiosus honestate, ibique in magistrum elegi et pontificem, et ecclesiam suam quot et quantis mihi placuit beneficiis ditaui, et honestaui dignitatibus, et quantum ad me pertinuit, destinaui et descripsi suam parochiam,« etc.

621. Cum Rogerius S. Brunonem ac Lanuinum »uirorum sanctorum« titulo hic condecoret, horumque partim consilio, uti ipsemet prodit, Scyllacensi sedi Ioannem de Nicephoro episcopum bonaque  non pauca impertierit, argumento sane etiam dictum diploma est, quanto in pretio apud principem illum Lanuinus, ac nominatim S. Bruno exstiterit. Haud dudum porro Mesimerio, Ecclesie Squillacensis ritus Greci episcopo uita functo, Ioannes de Nicephoro, qui ritus Latini erat, a comite Rogerio, Sancto nostro ac Lanuino suadentibus, fuerat suffectus, cum Bruno in Turritana Calabrie eremo nouam ecclesiam monasteriumque sub sanctissime uirginis Marie et S. Stephani protomartyris nomine condere incepit. »Creuerat,« inquit in Historie Ordinis Carthusiensis Prospectu ad annum 1097 pag. 12 Camillus Tutinus, »iam multitudo monachorum in eremo S. Marie, et cum locus ille numerum non  caperet, Rogerio comite iubente, prope eremum sub titulo eiusdem uirginis, et protomartyris Stephani peramplum ac magnificum construitur monasterium.« Sanctus ergo, si Tutino hic fides sit, non tantum priori monasterio, quod ex dictis statim a suo in Carthusiam Calabrinam ingressu in sanctissime uirginis Marie et S. Ioannis Baptiste honorem exstruxerat, nouum addiderit, sed etiam id fecerit, quod et ita fieri uellet comes Rogerius, et ad eam iam multitudinem monachi excreuissent, ut eos sacrum S. Marie et S. Ioanni Baptiste monasterium haud caperet. Et partim quidem ob posteriorem hanc causam id fecisse Brunonem, uerosimile mihi uel idcirco apparet, quod anno, quo ex dicendis sanctus ad Dominum migrauit, 1101, ac proin quinquennio  duntaxat post Ioannis de Nicephoro ad cathedram Scyllacensem promotionem elapso, monachi amplius triginta in Turritana eremo exstiterint, uti fidem facit antea adhuc laudatus monachorum huius, qui post sancti parentis obitum Lanuino, ueluti eremi magistro, obedientiam promisere, Catalogus, e charta antiqua, cui singuli eorum nomina sua inscripserunt, excerptus, atque in Annalium Carthusiensium librum quartum hactenus non uulgatum illatus.

622. Monumentum illud, e libri huius uallis-Dei exemplari descriptum, mecum, ut multa alia, communicare dignatus est Carthusianus Parisiensis iam supra sepius laudatus, idemque etiam ego, quod et hic et antea citatum iam fuerit infraque citandum adhuc ueniat, cum lectore, cui id minime futurum  reor ingratum, communicare opere pretium existimo. His uerbis concipitur: »Frater uugo promisi obedientiam magistro Lanuino. Similiter et frater Leo; similiter et frater Maraldus; similiter et frater Romanus; similiter et frater Stabilis; similiter et frater Radulphus de Crucifixo; similiter et frater Ursus subdiaconus; similiter et frater Rainerius subdiaconus; similiter et frater Guildericus; similiter et frater Girardus; similiter et frater Tricus; similtter et frater Gualterius Morinus; similiter et frater Landulphus; similiter et frater Herchen ; similiter et frater Renaldus Cementarius; similiter et F. Albertus; similiter et F.  Rembaldus et F. Ugo; similiter et F. Odo, similiter et F. Longuisus; similiter et F. Odo; similiter et F. Anselmus; similiter et frater Gumbertus; similiter et frater Bernardus; similiter et frater Durandus; similiter et frater Loinus; similiter et frater Hato; similiter et frater Fulco diaconus; similiter et frater Heldicus; similiter et frater Guarinus subdiaconus; similiter et frater Lambertus.« Ita laudatus Catalogus, triginta amplius, ut computanti patebit, Turritane eremi monachos, qui post sancti obitum Lanuino obedientiam promiserunt, complectens; ut proinde horum numerum quinquennio etiam circiter ante, seu, promoto primum ad cathedram Scyllacensem Ioanne de Nicephoro, maiorem multo, quam initio  exstitisse, hincque partim, ut nouum S. Stephani monasterium Sanctus exstruxerit, factum esse, uerosimile sane, ut iam dixi, appareat.

623. uerum causam, ob quam id Bruno fecerit, longe diuersam assignat Annalium Carthusiensium libri quarti hactenus non uulgati auctor anonymus. En eius, que huc spectant, uerba e dicti libri uallis-Dei exemplari descripta mihique a sepissime iam laudato, qui nomen suum prodi uetat, Carthusiano Parisiensi submissa. »Ipsam porro Calabrinam eremum, quam a Rogerio S. Bruno obtinuit, in honorem S. Marie et S. Ioannis Baptiste, quos iam in speciales patronos in Carthusia elegerat, construi uoluit eut uidimus in litteris (supra iam recitatis Squinacensis  Theodori, et sub  iisdem nominibus dicari curauit anno 1094 cum magno apparatu . . . . Quale uero fuerit desertum hoc, quod colebat S. Patriarcha, sic ipse descripsit in epistola ad Radulphum, Remensis ecclesie tunc prepositum, dicens: »In finibus Calabrie cum fratribus religiosis,« etc. Usque ad hec uerba inclusiue: »Arcus enim si assidue sit tensus, remissior est, et minus ad officium aptus.« Hec S. Bruno de sua solitudine, ubi sepius morabatur cum illis ex sociis suis, quos ad uitam anachoreticam ducendam a Deo uocatos explorauerat. Cum enim uideret multos diuerse conditionis diuersarumque uirium homines ad se uenire conuersionis gratia, statuit, fortiores et in quibus uocationem ad id diuinam probauerat, secum in sua eremo detinere, ceteris  uero, quos minus eremitice uite idoneos censebat, monasterium construxit, in honorem S. Stephani protomartyris consecratum, unum circiter milliare ab eremo distans, in quo uitam agerent, eremiticam quidem, sed paulo remissiorem minusque rigidam.«

624. Bruno itaque, si laudato Annalium Carthusiensium libri quarti hactenus non uulgati auctore anonymo standum sit, nouum S. Stephani monasterium, quod infirmitati eorum, qui eremitice uite minus apti erant, subuentum uellet, edificarit; quod etiam uerum esse potest, cum nichil omnino obstet quo minus id partim ob rationem hanc, partim ob supra assignatam fecisse credatur. Quoquo modo interim res habeat, Sanctum equidem monasterio, sanctissime Dei Genitrici et Ioanni Baptiste  sacro, quod et monasterium S. Marie de eremo seu de Turri dicebatur, adiecisse aliud, eidem sanctissime Dei Genitrici et S. Stephano protomartyri dedicatum, indubitatum est, uti etiam id anno 1099, secunda Augusti die iam fuisse inhabitatum. Etenim Rogerius, Calabrie et Sicilie comes, in diplomate infra huc transcribendo, quod in S. Brunonis fauorem anno illo et die concessit, monasterii S. Stephani, quod tunc in eremo Turritana exstiterit, atque a fratribus inhabitatum fuerit, mentionem facit. »Nota esse uolo, inquit, omnibus fidelibus Christianis beneficia, que mihi peccatori concessit Deus orationibus reuerendi uiri F. Brunonis, piissimi Patris fratrum qui habitant in ecclesiis Sancte  Marie de eremo, et S. protomartyris Stephani, que site sunt in terra mea inter oppidum quod dicitur Stilum, et Arenam.« Atque hinc iam liquet, Blomenuennam a ueritate omni dubio procul aberrare, dum, postquam iam dictum, quo Rogerius comes S. Brunoni multa donauit, diploma ex parte transcripsit, mox subiungit: »uigore itaque huius donationis edificauit ibi  primo ecclesiam ad honorem beate Marie uirginis iuxta speluncam seu antrum quoddam subterraneum, in quo ipse manebat. Aedificauit et aliam haud procul ab illa distantem ad honorem sancti Stephani protomartyris cum contiguo illi monasterio, in quo ceteri fratres habitabant, sub cura et regimine tanti Patris Christo militantes.«

 625. Ita ille, a Sancto nostro non prius S. Stephani ecclesiam seu monasterium fuisse exstructum, tradens, quam cum per diploma, cuius partem recitat, donationem, in hoc expressam, Rogerius comes ei fecisset; quare, cum in hoc ipso diplomate monasterii illius, ueluti iam exstantis seu exstructi, mentio fiat, errorem sane admittit manifestissimum, hunc autem, in quem duo etiam alii, nempe ante illum Puteanus et post illum Surius prolapsi sunt, maxime uel idcirco mirari subit, quod in ea ipsa dicti diplomatis parte, quam tam hi, quam ille, recitant, monasterii S. Stephani, ueluti iam exstructi, mentio instituatur. Adhec, in eremo Calabrina ecclesiam, sanctissime Dei genitrici sacram, non prius etiam fuisse a Sancto exstructam, quam cum  memorato diplomate donatio, que in hoc exprimitur, a Rogerio comite in Sanctum nostrum collata fuisset, tam Blomenuenna uerbis proxime recitatis, quam duo alii mox laudati biographi nostri, Puteanus scilicet et Surius, tradunt; que eorum narratio non minus, quam precedens de S. Stephani ecclesia, erronea est, cum, dictam sanctissime Dei genitricis ecclesiam iam inde ab anno 1090 edificari ceptam, annoque 1094 consecratam fuisse, ex iam supra dictis constet. Nec uideo, qui, que tres iam dicti biographi nostri de S. Stephani ecclesia, in eremo Calabrina a Sancto nostro post datum, de quo iam hic, diploma primum exstructa, tradunt, coherere queant cum aliis eorum uerbis, quibus, S. Marie et S. Stephani ecclesias S. Brunoni a  comite Rogerio, cum illum hic nondum sibi notum in Turritana eremo inter uenandum inuenisset, donatas fuisse, iam antea memorie prodidere. Etenim, si Sanctus unquam a comite Rogerio, uenationem exercente nondumque eum noscente, fuit inuentus, id certe, uti ipsimet laudati biographi admittere ex iam supra dictis debent non serius, quam anno 1095 uel sequentis initio contigerit; quod cum ita sit, quomodo uerum esse potest, Brunoni tunc S. Stephani ecclesiam largitum fuisse comitem Rogerium, et tamen hanc primum post supra memoratum diploma, non citius, quam anno 1099, ex infra dicendis datum, fuisse edificatam?

626. Fuerintne forsan Sancti nostri etate quatuor in cremo Calabrina ecclesie, quarum due quidem,  altera nempe S. Marie, altera S. Stephano sacra, ante Brunonis in solitudinem illam ingressum exstiterint, due uero, altera itidem S. Marie, altera S. Stephano sacra, post Sancti in eamdem solitudinem ingressum exstructe primum fuerint? Ast id nec uerosimile apparet, nec ab ullo prorsus scriptore siue recentiore, siue antiquiore memorie proditum inuenio. Et uero non quatuor, sed duas dumtaxat ecclesias seu monasteria, a Brunone eiusque discipulis inhabitata, que Sancti nostri etate in Turritana Calabrie eremo exstiterint, anonymus Annalium Carthusiensium libri quarti hactenus non uulgati auctor commemorat; ad annum 1114, uti iterum sepissime iam laudatus, quem, quod nolit, non nomino,  Carthusianus Parisiensis me docuit, ita scribens: »Annis 1090 et 1097 uidimus, iam duo exstitisse  monasteria tempore sancti Brunonis, unum B. Marie  dicatum, ubi ipse morabatur; aliud non multum a priori dissitum, in eiusdem B. Marie et sancti Stephani honorem edificatum, in quo cum omnibus conuersis quidam etiam monachi siue minus feruentes, siue potius infirmi facti degebant, quorum ipse Lanuinus erat prior; sed omnes usque ad presentem annum  eremitice uixerant, quasi unum tantum conuentum componentes, ut constare uidetur ex epistola encyclica, post mortem sancti Brunonis ad amicos eius missa, in qua  unius tantum monasterii mentionem faciunt, cum se inscribant »Humiles eremite Calabrie monasterii sancte Dei genitricis Marie.

627. »Et in plerisque litteris a Paschali II Lanuino datis, quas superius suis locis exscripsimus, ipse papa Lanuinum uocat »Eremitarum prepositum et multarum anachoretarum patrem et magistrum.« Nec loquitur nisi de uno tantum monasterio: »Pacem, inquit, et concordiam eremi  reformatam cognouimus.« Et ad omnes scribens, »Lanuino et ceteris fratribus, domni Brunonis eremum habitantibus salutem.« Et ad ipsum magistrum eremi, »Fratres tuos, eremi cohabitatores, salutamus.« Sicque eremite dicti  sunt et perstiterunt, donec tandem presenti anno  aliud tertium erigeretur monasterium pro cenobitis apud Squillacium, ut in supra scriptis litteris dicitur.« Hactenus ille, duo duntaxat, ut iam dixi, a Carthusianis inhabitata, que non tantum S. Brunonis etate, sed etiam diu post hanc seu ad annum usque 1114 in eremo Calabrina exstiterunt, monasteria recensens. Atque unum quidem ex his, sanctissime Dei genitrici et S. Ioanni Baptiste dicatum, cuius priori seu magistro monasterium S. Stephani, ut ut etiam proprium priorem habens, parebat, anno 1090 condi ex dictis ceptum, anno 1094 solemni ritu magnoque apparatu, ut iam supra docui, fuit consecratum; alterum uero, eidem  sanctissime Dei genitrici et S. Stephano protomartyri sacrum, quod postea monasterium S. Stephani de Bosco seu de Nemore nuncupatum fuit, anno 1099, secunda Augusti die, qua supra memoratum diploma datum notatur, iam erat exstructum, uti liquet ex iis que hac de re iam disserui. At uero quanto quidem tempore citius construi cepit? Cum ex supra dictis monasterium seu ecclesia, sanctissime Dei genitrici sacra, ante annum 1094 solemni ritu consecrata haud fuerit, nec antequam hoc fieret, condi ceptum fuisse uideatur S. Stephani monasterium, huius constructio uerosimillime, uti ex iam dictis quisque facile colliget, inter annum 1094 et annum 1099 euenerit; ut proinde eam Camillus Tutinus in Historie ordinis Carthusiensis Prospectu anno 1097,  quod et anonymus Annalium Carthusiensium libri quarti hactenus non uulgati autor facit, recte fortassis consignet.

628. Et uero cum in diplomate, quod, ut supra docui, Rogerius comes S. Branoni anno 1096 concessit, nulla omnino, quantum reor, monasterii S Stephani, ueluti iam tum exstantis, mentio fiat, fiatque tamen in altero, cuius iam proxime memini, anni 1099 diplomate, monasterium illud S. Brunonis cura anno circiter 1097 condi ceptum fuisse, uerosimillimum uel idcirco reor, quod, cum ex omnium consensu amplum exstiterit, anni saltem duo ad eius structuram requisiti fuisse uideantur, iamque ad umbilicum anno 1099 esset adductum, uti ex iam dictis nemo non intelliget. Haud dudum porro  postquam edificium hoc condi ceptum fuisset, euenit ut Ioannes de Nicephoro, quam beneuolo in Sanctum nostrum, cuius consilio ex dictis ad Squillacensem cathedram fuerat euectus, Turritanamque eremum animo esset, manifestarit. Etenim anno millesimo nonagesimo octauo, cum anno forte nondum integro sedisset, Henrico Neocastrensi episcopo aliisque presentibus donationes omnes priuilegiaque omnia S. Brunoni eiusque in monasterio S. Marie de Turri successoribus concessa confirmauit, ac tanta insuper asceterium illud libertate donauit, ut sibi ipsi et successoribus suis episcopale in id ius ademerit, quemadmodum instrumentum publicum, seu priuilegium, quo id prestitit, fidem facit. Illud iterum, ex Annalium Carthusiensium libri quarti  hactenus non uulgati uallis-Dei exemplari descriptum, mecum pro summa sua humanitate communicare dignatus est Carthusianus Parisiensis sepissime laudatus, idque, tanquam pretiosum antiquitatis monumentum, hincque, quantum opinor, futurum non ingratum, cum lectore pariter communicare hic lubet.

629. Hisce itaque uerbis concipitur: »In nomine sancte et indiuidue Trinitatis. Ego Ioannes, uoluntate Dei Squillacine sedis episcopus, SS. Patrum precedentium uestigia secutus, facta eorum et decreta religiosa uolo imitari, et pro posse meo conseruare inuiolata. Monasterium ergo, quod dicitur S. Maria de Turri, cui preest uenerabilis pater  Bruno, liberum esse laudo, assero, et confirmo, qua libertate a Rogerio comite est fundatum, et a B. PP. Urbano donatum, et ab antecessore meo bone memorie Theodoro episcopo confirmatum. Nouerint ergo fideles quique et amatores ueritatis, prefatum monasterium, insuper locum illum, qui Arsafia dicitur, de quo prefatum monasterium dotatum est, cum omnibus pertinentiis suis et cum omnibus hominibus, tam de clero, quam de populo, quos ad presens supradictum monasterium habet, uel in posterum habiturum est, et extraneis quoque omnibus, qui in potestate habitant, uel sunt habitaturi, hac libertate donatum: nec ego, nec quilibet successorum meorum ullum episcopale ius ibi habeat, absque communi spontanea uoluntate fratrum predicti  monasterii. Consecrationes, ordinationes, chrisma; ceterasque episcopalis officii indigentias, a quo potissimum episcopo consequantur longe uel prope, et non sit qui prohibeat. Decime eorum ipsis sint. Offensa subiectorum et correctio ad eos respiciant. Hec, que diximus, auctoritate et priuilegio mei antecessoris Theodori, natione Greci, confirmata sunt. Hec et nos priuilegio presenti et auctoritate, quam a Deo consecuti sumus, testificamur, confirmamus, et nec mihi ipsi quandoque aliter, quod absit! sapienti, uel alicui successorum meorum hec uiolare liceat. Si quis igitur pertinaciter hanc sententiam nostram, ueraciter prolatam, scriptam, signatamque in signum stabilitatis, ingenio uel potentia delere studuerit, deleatur et ipse  de libro uiuentium. Assentientibus uero et defendentibus pax et uita cum uiuente et regnante in secula seculorum. Amen.«

630. Diploma hoc seu priuilegium, quod nullas, neque initio, neque in fine notas chronicas sibi hic adiunctas exhibet, anno 1098, indict. 6, septimo idus Maii seu nona mensis huius die datum notari affirmat Carthusianus anonymus, e cuius illud, ut iam monui, Annalium Carthusiensium libro quarto hactenus non uulgato communicatum mecum fuit. uerum notasne illas chronicas in ipso, quod sibi preluxit, priuilegii illius seu autographo seu exemplari, an alibi, inuenerit, non edicit. Hinc primo an instrumentum illud anno 1098 datum uere fuisset,  hesi dubius, donec eamdem ei epocham ab Ughello tom. IX Italie sacre col. 427 assignari comperi. uerum, etsi quidem diplomati isti seu beneficiis, per id Sancto collatis, Ughellus et laudatus Carthusianus anonymus eumdem annum, uti etiam indictionem, assignent, in mense tamen, quo id dari contigerit, neutiquam consonant. Hic enim, ut iam docui, nona Maii die, ille contra nona Martii die priuilegium datum affirmat. Ast debetne ob id discriminis monumentum illud antiquum pro suspecto haberi? Camillus Peregrinus in adnotationibus, quas ad Lupi Protospate chronicon ad annum 1098 adiecit, ita obseruat: »Mensem Martium pro Maio sepe alias suppositum, manifestum est; idque ex ea forte occasione natum, quod, nomina propria  cum sub Nortmannorum etate capitalibus tantummodo litteris depictis compendiarentur, Martius mensis, sic descriptus, pro Maio a recentioribus librariis sepe numero est acceptus. Sicut in Kalendario antiqui etiam Breuiarii Campani, in quo festum S. Potentiane uirginis perperam notatur ad diem 19 Martii, quod colitur 19 Maii.« Forte itaque mensis, quo Ioannis de Nicephoro priuilegium, supra huc transcriptum, S. Brunoni datum fuerit, littera capitali M primitus duntaxat fuerit expressus, hincque id librariorum seu describentium alii quidem mense Maio, alii contra mense Martio datum notarint.

631. Iam uero, cum res ita habeat, non est sane cui antiquum illud monumentum, quod mense Maio  a Carthusiano anonymo laudato, Martio contra ab Ughello datum notetur, pro suspecto habeatur, etsi interim hinc fiat, ut, utro mense datum reipsa fuerit, determinari haud queat. Atque ita quidem ut existimem, etiam facit, tum quod nichil omnino aliud, unde diploma illud seu priuilegium suspectum utcunque reddatur, uspiam occurrat, tum quod reipsa a Ioanne de Nicephoro, Squillacensi episcopo, datum fuisse S. Brunoni diploma seu priuilegium, fidem faciat diploma aliud, quo, quod ab eo fuerat concessum, Urbanus II papa confirmauit. Lubet et illud, quod non minus quam precedens ad Sanctum nostrum spectet, ex Ughello, apud quem tom. IX Italie sacre col. 427 et seq. exstat, huc transferre. Ita habet: »Urbanus episcopus, seruus seruorum  Dei, dilectis in Christo filiis Brunoni et Lanuino salutem et apostolicam benedictionem. Quia igitur nostri officii interest, seruorum Dei quieti et commodis, prout in Domino possederit, prouidere, petitionibus uestris, filii in Christo carissimi ac reuerendissimi, clementer annuimus. Per huius igitur apostolici priuilegii paginam apostolica auctoritate concedimus, et firmam et stabilem et in perpetuum permansuram confirmamus donationem terrarum, que uobis date sunt in Squillacensi territorio, et conscripte et determinate et designate per terminos certos a dilecto nostro filio R. comite, et, Ioanne confratre nostro, Squillacensi episcopo, concedente, et confirmata.

632. »Quocirca predicta auctoritate precipimus,  statuimus et ea, que uobis concessa sunt, licentia interdicimus, ut a die in antea neque comiti ipsi, neque alicui heredum suorum supradictam uestram donationem et hanc nostram confirmationem uiolare uel dearctare liceat. Neque de his, que confirmamus, aliqua re intromittat personam sine uestra uoluntate, quatenus omnipotentis Dei speculationi mentibus liberis insistatis, et ad eius faciei dulcedinem, ipso prestante, peruenire ualeatis. Si qua uero persona aut heres comitis ipsam uiolauerit, nisi ad condignam uenerit satisfactionem, eum honoris uel officii sui periculo subiacere decernimus, et a Christo ac ecclesie corpore segregatus atque in eterno examine districte subiaceat ultioni sine  intermissione et remedio; conseruantibus autem pie a Deo et misericordia eius presentibus et futuris seculis conseruetur. Amen. Si uero tam legalis comes, aut eius heres addere aliquid huic uoluerit donationi, sub hac nostra confirmatione ratum esse statuimus.

    Urbanus catholice Eccl. episcopus.
    Ego Rainerius card. subscripsi.
    Ego Ioannes card. SS.
    Ego Alphanus Salernitanus archiepisc.
    Ego Amatus capellanus et sacerdos SS.
    Ego Dis Capellanus SS.
    Ego Constantinus Catacensis episc. SS.


Datum Salerni mense Septembri, indict. 6, anno ab Incarnatione Dominica 1098.«

 633. Ruinartius in Urbani II pape uita, narrato pontificis huius cum Rogerio, Calabrie et Sicilie comite, post Capuam mense Iunio anni 1098, uti infra probabo, a principe illo expugnatam, in urbe Salernitana congressu, pag. 299 ad eumdem annum 1098 ita memorat: »Paulo post id tempus, die scilicet 20 Iulii sequentis pontifex ad alterius Rogerii nempe ducis Apulie, et Alfani archiepiscopi preces insigne priuilegium Salernitane ecclesie concessit, collato ei primatu in duas metropoles, Compsanam et Acherontinam, que olim ipsi iure metropolitico subiecte fuerant. Data est bulla die 13 Kalendas Augusti anno 1099, ut preferunt eius exemplaria, sed qui a mense Martio anni precedentis inchoandus est, ut ad presentem annum  reuocari possit. At indictio 4, que ibi apponitur, excusari nequit, nisi error in amanuenses reiiciatur. Locus hic esset de altero Urbani rescripto agendi, quo in gratiam eiusdem ecclesie priuilegia Cauensis monasterii reuocantur, si datum Rome non diceretur, et indictio 7, quam prefert, huic anno conuenire posset. De eo inferius. At sincerum omnino et penitus indubium est illud, quod mense Septembri huius anni  Urbanus sancto Brunoni, Carthusianorum parenti, qui tunc in Squillacensi cremo morabatur, concessit, ad ei confirmanda et asserenda omnia bona, que a Rogerio comite et Ioanne, Squillacensi episcopo, ipsius monasterio collata fuerant. Illud datum est Salerni hoc anno  mense Septembri,  indictione 6; unde coniicimus, Urbanum ea in urbe usque ad Barense concilium,« quod dicto anno 1098 mense Octobri celebratum fuit, »permansisse.«

634. Hec de supra recitato, quod Urbanus papa S. Brunoni concessit, diplomate Ruinartius. Atque ex his quidem habemus, anno 1098 Salerni, quo loco et anno diploma datum notatur, Urbanum exstitisse; ut forte, cum ciuitas illa a Turritana eremo non admodum sit remota, Sanctus noster, cuius ac Lanuini petitione sese, quod iam recitaui, priuilegium dedisse pontifex innuit, Salernum sese ad hunc cum Lanuino tunc contulerit, Barensique concilio, haud dudum post datum priuilegium celebrato, interfuerit; quod uero ad notas chronicas,  quibus priuilegium pontificium signatur, pertinet, cum Urbanus II papa, quemadmodum num. 569 docui, indictione Cesarea seu Constantiniana usus sit, huiusque generis indictio septima, non sexta, a uigesima quarta Septembris anni 1098 die usque ad eumdem Septembris anni sequentis diem fuerit in cursu, consequens est ut priuilegium pontificium, utpote anno 1098, indictione sexta menseque Septembri notatum, mense hoc ad uigesimam quartam diem nondum prouecto datum fuerit.



§ XXXIX. Sanctus comitem Rogerium presentissimo periculo per uisionem, qua huius illum monet, in obsidione Capuana liberat, nouumque hac occasione, quo plurima ei bona Rogerius confert, diploma obtinet.

635. Inter omnia diplomata, que Sanctus siue a comite  Rogerio, siue ab aliis quibuscunque in Turritane in Calabria eremi fauorem impetrauit, nullum est illustrius magisque a scriptoribus celebratum, quam quod Capuane obsidionis occasione ab illo principe anno, uti infra probabo, 1099 obtinuit. Accidit, inquit Gaufredus Malaterra Historie Sicule lib. Iu, cap. 26, »ut Ricardus Iuuenis, Iordanis principis filius, princeps et ipse Auerse, defuncto patre orbus, pusillus superstes, fraude Longobardorum urbe Capuana iniuste iam dudum priuatus, cum iam ad intelligibilem etatem peruenisset, damnum sibi illatum uidens et dolens, ac de auctoribus ultionem petere disponens, ad sibi consanguineum comitem  prudentes uiros supplex illorsum  ut sibi auxilium  laturus accelerare non differat cum seruitio suo.« Comes consanguinei sui legatione motus non exiguum collegit exercitum, hocque in illius suppetias in Campaniam adducto, et cum Rogerii ducis, cuius patruus erat, ac Richardi Auersani principis, cognati sui, copiis coniuncto Capuam, uti infra docebo, anno 1098 obsedit ac expugnauit. uerum obsidionis tempore magnum comes incurrit periculum. Sergius Grecus, quem ducentis nationis Grece armigeris prefecerat, pecunia cum Capuanis pactus erat, sese eis, quo noctis tempore in Rogerii exercitum ex improuiso irrumpere, itaque eum cedere ac comitem ipsum necare possent, aditum aperturum. Nox iam aderat, qua effectum sortitura erat proditio, Capuanorumque copie, ut, quod cum  hisce Sergius pactus erat, exsequerentur, parate adstabant, cum S. Bruno seu potius ex dicendis, facientibus id huius meritis ac precibus, sub Brunonis habitu ac specie angelus comiti in somnis apparuit, imminentisque periculi eum commonuit. Comes hinc timore perculsus, itaque expergefactus milites exciuit ad arma, structas sibi insidias dispulit, hostes fugauit, plerosque proditionis reos cepit, Capuamque haud dudum post subegit.

636. Hac porro ad felicem exitum expeditione perducta, primo se Salernum, ubi cum eo Urbanus II papa colloquium habuit, atque aliquanto temporis spatio fuit uersatus, ac deinde Squillacium in Calabriam contulit. Cumque ibi quatuordecim dierum  spatio aduersa ualetudine laboraret, S. Bruno, quo eum in morbi molestiis consolaretur, ad amantissimum sui principem, quatuor aliis religiosis eremi Calabrine incolis sibi adiunctis, uenit. Comes sanctum uirum benignissime de more excepit, eique, quod sui etiam absens in obsidione Capuana curam gessisset, summas gratias egit, multa ei grati animi ergo dona offerens. uerum hec Bruno, qui non se, sed angelum, principibus tempore bella adstantem, in obsidione Capuana comiti apparuisse, asseuerabat, noluit accipere. Attamen, cum postea Sanctus aliqua saltem a comite sibi donari consensisset, dato hic diplomate Turritane eremi possessiones auctiores longe, quam ante fuissent, reddidit, militesque proditionis Capuane reos, quos secum  ex hac Squillacium morte plectendos duxerat, uitaque tamen, Sancto nostro intercedente, donarat, et Turritaneque eremo in seruitutem perpetuam tradidit. Constant hec omnia partim ex Gaufredo Malaterra cap. proxime cit. et duobus seqq., partim ex ipso, quod, dicta bellica expeditione finita, Sancto nostro Rogerius comes dedit, diplomate. Ac id quidem tum hac de causa, tum quod a Puteano, Blomenuenna, Surio in contextis a se S. Brunonis uitis, Baronio in Annalibus ecclesiasticis, Summontio in Neapolitani regni Historia, aliisque fere omnibus scriptoribus, a quibus memoratur, ex parte duntaxat exhibeatur, integrum e Morkensii recensione § presenti, additis etiam ad calcem, que commode in id hic notari poterunt, lectoris oculis  subiicere; definitionem autem temporis, tum quo datum illud fuerit, tum quo obsidio Capuana acciderit ac proin S. Bruno, comiti Rogerio in somnis apparens, imminenti periculo eum eripuerit, in § sequentem, ne alioquin presens in nimiam molem excrescat, differre est uisum.

637. Sic itaque monumentum illud habet: »In nomine Dei eterni et Saluatoris nostri Iesu Christi. Anno ab Incarnatione eiusdem millesimo nonagesimo octauo, indictione sexta, gloriosus rex Dauid spiritu preuentus: »Narrabo, inquit, omnia mirabilia tua,« propter quod ego Rogerius diuina misericordia comes Calabrie et Sicilie notum [al. nota] esse uolo omnibus fidelibus Christianis beneficia que mihi peccatori concessit Deus orationibus reuerendi  uiri F. Brunonis, piissimi Patris Fratrum qui habitant in ecclesiis sancte Marie de eremo, et sancti protomartyris Stephani, que site sunt in terra mea inter oppidum quod dicitur Stilum, et Arenam. Cum essem in obsidione Capue Kalendis Martii, et prefecissem Sergium natione Grecum principem supra ducentos armigeros nationis sue, et exercitus excubiarum magistrum, qui satanica suasione preuentus principi Capue, promittenti auri non modicam quantitatem, ad inuadendum me meumque exercitum, noctu aditum est pollicitus se prebere. Nox proditionis aduenit et princeps Capue eiusque exercitus iuxta promissum est paratus ad arma, dumque me sopori dedissem,  interiecto aliquanto noctis spatio, adstitit cubili meo quidam senex reuerendi uultus, scissis uestibus non ualens lachrymas continere. Cui cum in uisu dicerem, que causa ploratus et lacrymarum, uisus est mihi durius lacrymari. Iterato querenti mihi, quis esset ploratus? Sic ait: Fleo animas Christianorum, teque cum illis; sed exsurgens quantocius arma sume, si liberare te Deus permiserit, et tuorum animas pagnatorum. Hic per totum mihi uidebatur, uelut si esset per omnia uenerabilis pater Bruno.

638. »Expergefactus sum cum terrore grandi, pro uisione pauescens, illico sumpsi arma, clamans et militibus ut armati equos ascenderent, uisionem, si uera esset, satagens comprobare. Ad quem strepitum  et clangorem fugientes impius Sergius, eiusque sequaces subsecuti sunt principem Capue, sperantos in dictam ciuitatem confugium sese habituros; ceperunt autem milites inter uulneratos et sanos centum et sexaginta duos a quibus uisionem fore ueram probauimus. Reuersus sum, Deo uolente, uicesimo nono Iulii mensis Squillacium, post habitam Capue ciuitatem, ubi fui per quindenam continuam infirmatus; uenit uero ad me iam dictus uenerabilis pater Bruno, cum quatuor de fratribus suis, qui me sanctis deuotisque colloquiis consolati sunt; cui reuerendo uiro, et uisionem retuli, et humiles egi gratias, quod me etiam absente curam in suis orationibus habuisset. Qui se humilians asseruit, non ipsum fore [al. fuisse], quem credidi, sed angelum  Dei, qui stat pro principibus tempore belli. Rogaui quoque humiliter, ut pro Dei amore in terra Squillacii sumere dignaretur largos redditus, quos donabam; renuens ille recipere, dicebat quod ad hoc domum sui patris, meamque dimiserat, ut a mundi rebus extraneus deseruiret libere Deo suo. Hic fuerat in tota mea domo, quasi primus et magnus. Tandem uix cum eo impetrare potui, ut gratis acquiesceret sumere modicum munus meum.

639. »Donaui autem eidem patri Brunoni, eiusque successoribus ad habendum in perpetuum absque temporali seruitio monasterium S. Iacobi de Nuntauro [al., Mentauro] cum castro, quod est subtus dictum monasterium, antiquitus constructum et castrum ligneum situm in cacumine montis uersus  mare qui mons per directum fabricati castri descendit, quod castrum Beluider a loci incolis nuncupatur, et casale S. Marie, quod est ad ripam dicti montis inter Orientem et Meridiem; domum etiam meam, que Buttarium dicitur, cum Buttis, que in ea domo sunt, que fuerunt Roberti Guiscardi fratris mei, et dedit mihi Rogerius dux, carissimus nepos meus. Casalia Mentabri, et Oliuiani, et Gasparinam, ubi antiquitus casale fuerat, cum omnibus pertinentiis eorumdem, sicut hic diuise scribuntur: uidelicet a terra Coxani« etc.,  »omnia autem quecumque intra [al. infra] hos sunt terminos, tam uasallos,  qui in dictis casalibus habitant nunc, quam qui habitaturi sunt, tui iuris, tuorumque Fratrum tibi succedentium, pater Bruno, esse concedo. Concedo etiam, ut recommendatos habeas tu, et successores tui, tam de comitatu Calabrie et Sicilie, quam extra undecunque sint. Habitationes casalium tibi, successoribusque tuis, quandocunque uolueritis, commutare licebit et etiam monasterium ipsum S. Iacobi, quod donaui, et omnia in eadem, et de eadem terra facere, que ego facere potui, cum licebat.

640. »Nemini inter has diuisas licebit aliquid proprium suum dicere, uel habere, cum omnibus, qui inibi possessiones habebant, uoluntarium et cambium dederim satis gratum, cui terras, cui denarios, quibusdam uero, quia uillani erant, perpetuas libertates.  Multe intra [al., infra] has diuisas terre sunt, que ad te, pater Bruno, spectant, et successores tuos, quas cum Arsafia dedi maiori ecclesie uestre tempore dedicationis ipsius. Nullus intra [al., infra] has diuisas auiare, uenari, aut in mari piscari audeat sine dictorum fratrum consensu, et de iis omnibus dicti fratres habeant iura tua, pascua sumere siue glandes, ligna incidere, aquas diuertere, forestas habere, uel prata: nec quisquam omnino in iis terris contra facere, uel uenire, occasione alicuius consuetudinis, pretextu nobilis uel baronis aut ab eis, siue uasallis, siue uillanis, eorum, tam illorum, qui sunt, quam quos habituri sunt, aut recommendatis aliquid exigere seruitii temporalis; nec eosdem uasallos, uel uillanos cogere, ut communitates habeant  cum terra Squillacii, aut Seuereti, uel casalium eorumdem; sed in solida libertate, et ipsorum fratrum usus, et dominium proseruentur ad perpetuos habituros. Et in mari iuxta terminos, quos taxaui, ius omne habebunt, quod et ego habui temporibus retroactis.

641. »Ad petitionem fratris Lanuini hic iussi apponi terminos casalis Arunchi, et tenimenti sui, quod ab antiquo pertinet ad Arsafiam. Dedi etiam eidem patri Brunoni, et successoribus suis uiridarium sancti Nicolai, quod proprium tenebam in manu mea. Dedi etiam eidem hereditatem Calogerici uillani mei, qui mortuus fuerat sine lingua et filiis, et uasallos et uillanos in eodem casali commorantes, et in eadem libertate et usu tranquillo, quo sunt, et  alia loca superius condonata, et per meam uoluntatem liberata ab omni iugo seruili tam ad dictos fratres, quam ad uasallos, recommendatos, et uillanos omnique libertate gaudebunt in isto loco, qui Arunchum dicitur, et omnibus locis, qui coniungi ualeant, his diuisis, quos, Deo uolente, habituri sunt, seu uillanos, tam dominis et fidelibus Christianis, quam in locis scriptis superius, gaudere ipsos preuidi. Dono quoque tibi patri Brunoni, et successoribus tuis in perpetuum meum molendinum, et fullonem, que sunt subtus Squillacium iuxta fontem, qui dicitur Alexi, sub omni libertate et immunitate, ut nemini teneamini pro eisdem, nec mihi, nec successoribus meis. Ab ipsa mea flomaria possitis totam  aquam assumere, et positionem aque ductus molendini et fullonis, in ipsa terra mea, si uolueritis in melius commutare, absque contradictione aliqua hominis alicuius, et mea, et successorum meorum, et de aquis, que in terra uestra sunt, omne beneficium faciatis ad uestre arbitrium uoluntatis.

642. »Dono etiam tibi patri Brunoni, et successoribus tuis in seruos perpetuos et uillanos centum duodecim lineas seruorum et uillanorum eorumque filios in perpetuum ubicunque sint, et morentur, cum omnibus bonis eorum, quos ad tui tuorumque successorum obsequia reseruaui, qui inuenti sunt apud obsidionem Capue in proditionis consortio Sergii pestilentis. Hos morti obnoxios in reuersione mea Squillacium seruaueram, diuersis mortibus puniendos,  sed tuis postulationibus liberatos, filiosque eorum, tibi, et successoribus tuis obligo, et filios filiorum in eternum seruos perpetuos, et uillanos ad beate Marie et protomartyris Stephani personalem et perpetuam seruitutem. Insuper concedo ad petitionem tuam, frater Lanuine, quod animalia uestrorum uasallorum, recommendatorum et uillanorum per tenimenta terrarum et locorum circum adiacentium libere pasci possint, et per omnia mea nemora glandes habere. Hoc priuilegium scriptum est secundo mensis Augusti, anno ab Incarnatione Domini millesimo nonagesimo nono, indictione septima, per manus Fulconis capellani mei, apud Squillacium in capella Sancti Matthei, presente et confirmante uenerabili, et sanctissimo patre Ioanne  Squillacensis sedis episcopo, residente ibi iuxta fores Ecclesie et concedente Adelaide comitissa coniuge mea, residentibus quoque mecum et testibus huius donationis Rodulpho comite de Lorotello nepote meo, Guilielmo de Altauilla, Odone Bono-markisio; Iosberto de Luciaco, Borello Malgerio filio meo, Malduitho Berengerio, Niello de Ferlit, Ricardo de Treueris, Rodulpho Pain euin, Huberto de Solma, Renaldo de Chincham, Roberto de Cuculo, Ermenfredo capellano de S. Mattheo, Roberto de Layna stratigoto uille, Blasilio protospatario, Theodoro Manchino.

643. »Nullus contra hanc uoluntariam donationem meam et desideratam presumat in aliquo minimo, uel magno aliquid facere, uel dicere, si quidem, si  fuerit rusticus, uel Burgensis, curiam meam, si quid ipse habuerit, habituram credat de rebus mobilibus, et nichilominus ipsis fratribus decem auri libras persoluet, et eorum fratrum damna si que perpessi fuerint de illorum maleficorum bonis reficientur, si accusatus fuerit, et conuictus. Quod si miles aut baro, ducentas auri libras persoluet successorum meorum curie, siue mee; quod si tantum non habuerit, eius mobilia omnia mea erunt, et eisdem fratribus, nisi satisfecerit condigne, quinquaginta libras auri persoluet. Nec mihi, nec successoribus meis de omnibus, que libere per me data sunt, liceat in antea aliquid innouare, facere, uel contradicere in aliquo paruo uel magno. Quod si ego, quod  absit, aliquando, uel successores mei contrarium fecerimus, in aliquo paruo uel magno, in omnibus supradictis iram sempiterni Dei, et beate Marie, et beati protomartyris Stephani incurramus. Et isdem pater Ioannes episcopus ad petitionem meam contra tales in maiori eius ecclesia omni presente populo, et istis, qui supradicti sunt, testibus anathema grauissimum promulgauit; conseruantibus autem communionem sanctorum, et meritum bonum a Deo Patre nostro et Domino Iesu Christo. Amen, Amen, Amen.

    »+ Rogerius Comes.
    + Adelais Comitissa.
    + Guilielmus de Altauilla.
     + Rodulphus Comes de Lorotello.
    + Odo Bonus Markisius,
    + Iosbertus de Luciaco.
    + Niellus de Ferlit.
    + Malgerius Filius Comitis Rogerii.
    + Rodulphus Pain euin.
    + Ricardus de Treueris.
    + Ego Fulco domini Rogerii Capellanus de mandato eius hoc priuilegium scripsi, et subscripsi.«


644. Tale est amplissimum illud iuxta ac celeberrimum, cuius autographo bullam plumbeam esse appensam, Mörkensius ad calcem notat, priuilegium seu diploma, S. Brunoni a comite Rogerio, cum eius, sibi apparentis, monitu ac meritis liberatum sese  presentissimo periculo in obsidione Capuana fuisse non ambigeret, concessum. Nunc in id quedam obseruanda, ac in primis quidem in uisionem, qua, S. Brunonem aut certe senem, qui sanctum hunc uirum facie totiusque corporis habitu referret, in somno a se uisum, monentemque auditum fuisse, Rogerius comes affirmat. Ut id eo, quo conuenit, modo prestem, suffecerit fere, tantum hic recitasse, que huc spectantia anonymus Annalium Carthusiensium libri quarti hactenus non uulgati auctor in litteras misit, queque iterum, ex Operis huius uallis-Dei exmplari descripta, Carthusianus Parisiensis sepissime laudatus mecum communicauit. Sic itaque ille ordinis Carthusiensis annalista habet: »Ex apparitione S. Brunonis   questio oriri potest, an uere S. Bruno comiti Rogerio apparuerit, quoniam ipsum comitem post reditum ab obsidione  infirmum conueniens presentialiter negauit se ipsum fuisse, qui apparuit, sed angelum Dei, qui adstat principi tempore belli, ut legitur in priori  diplomate: utrum hoc S. Bruno ex humilitate dixerit, an ex rei ueritate, resolui potest ex eis, que scribunt  S. Augustinus et post eum  Durandus, dicentes, quia uiuentes plerumque apparent in somnis dormientibus, dum ipsi se nesciunt apparere, et ab  eis, qui hoc somniauerunt, audiunt dicentibus, quod eos in somnis agentes aliquid uel loquentes uiderunt. Unde credibile est operationes esse angelorum, apparentium sub forma et habitu eorum, ob quorum merita apparitiones fiunt propter dispensationem prouidentie Dei ad qualecunque solatium uiuorum. Sicque probabile est, angelum Dei apparuisse comiti Rogerio sub forma et habitu S. Brunonis, cuius gratia et meritis facta fuit apparitio. uideat lector Thyreum libro De apparitione spirituum, et cardinalem Bonam De discretione spirituum, preclare ista tractantes.«

645. Ita ille, et recte quidem, quantum apparet. Cum porro hisce diplomatis recitati uerbis: »Nota esse uolo beneficia, que mihi concessit Deus orationibus  R. uiri F. Brunonis, piissimi Patris Fratrum, qui habitant in ecclesiis sancte Marie de eremo et sancti Stephani protomartyris,« ecclesiarum duarum, scilicet S. Marie de eremo et S. Stephani protomartyris, ueluti si essent, uti etiam ex iam dictis uere fuerunt, duo monasteria diuersa, mentio fiat, hisque ambobus S. Bruno prefuisse innuatur, ita in illa obseruat: »Quamuis S. Bruno dicatur Pater fratrum utriusque Ecclesie, id tamen intelligendum est tantum de suprema auctoritate, quam in utraque habebat, tanquam patriarcha; nam Lanuinus in altero  diplomate dicitur prior S. Stephani. »Ad petitionem,« inquit, »Rogerius F. Lanuini prioris ecclesie S. Stephani,« Attamen bona, a  Rogerio concessa, utrisque communia erant. Hoc patet ex priori  diplomate, in quo Rogerius coniuratores, »et filios filiorum«  »in eternum seruos perpetuos et uillanos ad beate Marie et S. Stephani protomartyris personalem et perpetuam seruitutem concedit.« Ceterum, cum in transcripto diplomate monasterii S. Iacobi de Mentauro, a Rogerio S. Brunoni eiusque discipulis collati, principisque Capuani, cui Rogerium Sergius prodere uoluit, mentio occurrat, tam principis huius, quam monasterii S. Iacobi de Mentauro notitiam qualemcumque idem etiam auctor suppeditat. Ac de principe quidem sic scribit; »Nomen principis Capue, »cui Sergius ad inuadendum Rogerium aditum noctu est pollicitus se  prebere,« non potuisse apud scriptores inueniri, fatetur Michel monachus in Sanctuario Capuano, a se edito anno 1630; sed in recognitione sui Operis, anno 1637 facta, nomen dat huius hactenus ignoti principis:« Ignoratum, inquit mihi principis nomen tandem cognitum: D. Camillus Tutinus, Neapolitanus antiquitatum indagator, asseruat Chronicon ms., in quo legitur, Landonem, Theani comitem, ex genere principum Longobardorum, electum fuisse a Capuanis in principem, eiecto Richardi filio.« At uero, cum princeps, qui a Capuanis eiectus fuit, non Richardi, sed Iordani, ut Malaterra lib. Iu, cap. 26 docet, filius fuerit, contra ac in Chronico illo ms., apud Tutinum asseruato, legitur,  suspectum mihi hoc apparet, ac proin facere non potest, ut, Landonem fuisse Capuanorum principem, cui Rogerium tradere uoluerit Sergius, pro certo habeam.

646. Quod modo ad monasterium S. Iacobi de Mentauro pertinet, ita de hoc laudatus Ordinis Carthusiensis annalista obseruat: »Monasterium S. Iacobi de Mentauro, a Rogerio concessum S. Brunoni, iuxta notas nostri Constantii est grangia, que modo dicitur S. Anna, in qua sub initium recuperationis huius Carthusie unus conuersus assidue morabatur. Ibidem post mortem S. Brunonis Lanuinus quosdam monachos, uite eremitice minus idoneos, cum licentia pontificis constituit, qui cenobiticam uitam agerent, ut suo loco dicemus.« Atque  id etiam, quod hic postea se dicturum spondet laudatus Annalium Carthusiensium auctor, re etiam ipsa ad annum 1114 exsecutus est, ita ibidem scribens: »Quod autem pertinet ad res Carthusienses in Calabria, hoc anno  Lanuinus, cum iuxta licentiam anno elapso a Paschali  obtentam, multos non solum e gentibus, sed etiam ex longinquis partibus, ut loquuntur bulle pontificie, ad uitam eremiticam recepisset, cernens, quosdam ex eis minus ad eam aptos esse, decreuit aliud monasterium constituere, in quo saltem cenobitice conuersarentur. Id ille sapienter excogitauit; cum enim iuxta Regulam, a sancto Patriarcha non scriptis, sed uiua uoce traditam, ea tantum conditione inter nos reciperetur nouitius, »ut, si forte  nostrum nequiret aut nollet tolerare propositum, ad seculum nequaquam rediret, sed aliquod potius aliud religionis genus, quod ferre posset, acciperet.« Sic honori et saluti consulebatur egredientis nouitii, qui ex eremo statim ad cenobium transmeare poterat. Utriusque monasterii curam magister eremi habebat, et qui cenobitis preerat sub nomine prepositi uel decani, uel etiam prioris, eidem magistro, tanquam supremo priori, morem gerebat iuxta decretum summi pontificis Paschalis, a quo sequentes litteras Lanuinus in hunc finem obtinuit. Paschalis episcopus seruus seruorum Dei,« etc.

647. Hec laudatus Annalista anonymus; alia porro fere non sunt, que in transcriptum Rogerii  comitis diploma obseruanda hic sint; posset quidem quidpiam preterea notari in uerba, quibus, Sanctum aliquandiu in Rogerii comitis domo commoratum esse, in instrumento illo innuitur; uerum de hisce num. 571 et seq. actum iam satis est, uti etiam num. 586 et seq. de Malgerio, qui in diplomatis et contextu et subscriptionibus »comitis Rogerii filius« uocatur, nec tamen filius eius seu legitimus seu nothus exstitit. Quod uero pertinet ad alios, qui diplomati aut subscribuntur, aut donationi, per hoc facte, testes interfuisse in instrumenti eiusdem contextu memorantur, Rodulphus comes de Lorotello, quem in hoc »nepotem suum« Rogerius comes uocat, patruum hunc, uti e Cangio in Annotationibus  in Annam Comnenam pag. 238 et seq. facile intelliges, uerosimiliter habuit; e reliquis autem, quorum aliqui aliis etiam iam datis Rogerii comitis diplomatibus subscribuntur, non pauci instrumentis nonnullis publicis, apud Rocchum Pirrum in Sicilia sacra exstantibus atque a Rogerio comite datis, subscripti etiam, uti quisque, qui hec consulere uoluerit, deprehendet, reperiuntur; quod hic saltem, cum distinctam singulorum notitiam dare non possim, iuuerit notasse. Ceterum, ne Commentarius, qui mole sua modum iam fere excedit, absque necessitate adhuc crescat, quid queque in diplomate hic dato occurrentia uocabula barbara significent, non expono; atque ita tum ad hoc, tum ad alia Sancto nostro concessa diplomata faciendum haud  grauate duxi, quod a studioso lectore uocabulorum illorum significatio, tum in Indicibus nostris onomasticis, tum in Cangii medie et infime Latinitatis Glossario, facile inueniri queat



§ XL. Quo tempore Rogerius comes Capuam obsederit, et an eodem anno, quo id accidit, diploma, quod, ciuitate hac subacta, Brunoni hic princeps contulit, datum fuerit.

648. Quo tempore a comite Rogerio Capuam obsideri contigerit, ipsemet nos hic princeps in proxime huc transcripto, quod S. Brunoni concessit, diplomate sat aperte docet. Etenim huius initio ita loquitur: »In nomine Dei eterni et Saluatoris nostri Iesu Christi. Anno ab Incarnatione eiusdem millesimo nonagesimo octauo, Indictione sexta, gloriosus rex  Dauid, Spiritu Sancto preuentus, »Narrabo,« inquit, »omnia mirabilia tua.« Propter quod ego Rogerius, diuina misericordia comes Calabrie et Sicilie, nota esse uolo omnibus fidelibus Christianis beneficia, que mihi peccatori concessit Deus orationibus reuerendi uiri F. Brunonis, piissimi patris fratrum, qui habitant in ecclesiis sancte Marie de eremo, et S. protomartyris Stephani, que site sunt in terra mea inter oppidum quod dicitur Stilum et Arenam, cum essem in obsidione Capue Kalendis Martii et prefecissem Sergium, natione Grecum, principem super ducentos armigeros nationis sue, et exercitus excubiarum magistrum, etc.« Hisce autem, sese anno 1098 in Capue obsidione fuisse, significat. Etenim uerba omnia, que inter  duas hasce uoces »Indictione sexta,« et alias hasce »cum essem in obsidione Capue« interiiciuntur, pro prefatiuncula duntaxat, parenthesi inclusa, debent haberi, ita ut sensus sit, »Anno ab Incarnatione eiusdem  1098, Indictione sexta . . . cum essem in obsidione Capue Kalendis Martii.« Ita autumo, primo quidem, quod in altero diplomate, infra huc transcribendo annoque 1101 dato, ipsemet Rogerius comes, obsidionem Capuanam anno 1098 contigisse, apertissime indicet hisce uerbis: »Hec sunt nomina eorum, . . . qui inuenti sunt in obsidione ciuitatis Capue Kalendis Martii, Incarnationis Domini anno 1098, indictione sexta, quos ego Rogerius, etc.« Deinde uero quod in dicto  diplomate, in cuius epocham presenti § inquirendum, annus, quo hoc datum sit, per annum 1098 designari non possit, cum id Sancto ex dicendis comes Rogerius ante annum, qui obsidionem Capuanam ac proin oblatam in hac principi isti Sancti apparitionem, proxime excepit, non impertierit, annoque 1098 bellicam hanc expeditionem contigisse, aliunde constet, uti iam nunc probare aggredior.

649. Lupus Protospata auctor synchronus, qui, quod bene notandum, annum more Grecorum a Septembri inchoat, apud Muratorium tom. u rerum Italicarum scriptorum pag. 47 sic scribit: »Anno 1098 mense Octobris apparuit stella cometes . . . et hoc anno comprehensa est Capua a Rogerio comite  mense Martii.« At uero Michel monachus in Sanctuario Capuano, diploma, de quo hic disserimus, e camere regie actis integrum exscriptum, legendum sibi traditum fuisse, prefatus, ita scribit: »Lupus Protospata editus a P. D. Antonio Carraciolo scribit, annum 1098 fuisse Capue obsidionis annum; sed non est recedendum a computatione Baronii, qui iuxta Gaufredi narrationem obsidionis annum notat 1097; cui anonymus Cassinensis, cum eodem Protospata impressus, consentit; imo et hoc priuilegium astipulatur. En Rogerius ab obsidione Squillacium redit uicesima nona Iulii. Idem secunda Augusti priuilegium hoc sancto Brunoni concedit. At quia inter priuilegii concessionem et Rogerii reditum multi intercedunt dies, presertim illi quindecim,  per quos Rogerius  infirmatur, a sancto Brunone uisitur, de facienda donatione tractat, idcirco Iulius et Augustus, nominati menses, ad eumdem annum pertinere non possunt, sed Iulius cum sua uicesima nona est anni 1097, et Augustus cum sua secunda die est anni 1098.« Hactenus ille: et recte quidem, mensem Iulium, quo Squillacium ab obsidione Capuana reuersus est comes Rogerius mensemque Augustum, quo diploma datum notatur, ad duos annos diuersos spectare, affirmat; comes enim, uti ipsemet  in diplomate docet, uigesima nona Iulii Squillacium rediit; diploma uero secunda Augusti die datum signatur; ut, si comitis reditus, et diplomatis concessio ad diuersos annos non spectarent, hanc  inter et illum tres duntaxat dies intercessissent; quod, uti ex ipsiusmet diplomatis contextu  apparet, uerosimile non est.

650. uerum, etsi quidem recte, ut iam dictum, mensem Iulium, quo Squillacium comes Rogerius ab obsidione Capuana rediit, mensemque Augustum, quo diploma percelebre Sancto dedit, ad duos annos diuersos laudatus scriptor referat, Capuanam tamen obsidionem contra apertum Lupi Protospate testimonium anno 1097 cum Baronio, a quo non recedendum pronuntiat, perperam innectit ob Gaufredi Malaterre, scriptoris pariter synchroni, auctoritatem. Etenim, etsi quidem in Sicula Scriptoris huius  Historia lib. Iu, cap. 26 uerba, quibus obsidio illa anno 1097 non obscure consignatur, occurrant, ea tamen Malaterre non sunt, certoque, quam euentui isti Lupus Protospata proxime huc transcriptis uerbis prestituit, epocha retinenda est. Duo hec asserta ex iam nunc dicendis patescent. A posteriori seu a ueritate epoche, quam obsidioni Capuane Lupus Protospata, anno 1098 eam illigans, assignat, demonstrande duco initium. Romualdus Salernitanus, auctor suppar, in Chronico de cruce signatis Christianis, bellum in Oriente contra infideles gerentibus, sic scribit: »Ceperunt Antiochiam, ciuitatem famosissimam, in anno Incarnati uerbi millesimo nonagesimo octauo, Indict. uI;« ac deinde, nonnullis, que huc non faciunt, interpositis,  subiungit: »Ipso quoque anno, eadem Indictione, Rogerius dux una cum Rogerio Sicilie comite urbem Capuanam obsedit, et quadragesimo die eius obsidionis acquisitam eam Riccardo principi reddidit.« Reponi quidem hic potest, in notis chronicis, quibus Romualdus rerum, quas narrat, tempus determinat, errores sepenumero cubare; uerum, etsi id ita sit, id tamen fere; ut Romualdi opus expendenti palam fiet, locum duntaxat obtinet, dum characteres chronicos compendio per numeros, litterasue, numerorum locum tenentes exprimit; expugnate autem a Christianis Antiochie annum 1098, quo etiam a duce Rogerio, eiusque patruo comite Rogerio Capuam fuisse obsessam, memorie prodit, non compendio per numeros, litterasue numerorum  locum tenentes, sed per uoces integras designat, uereque fuisse a Christianis anno, ut notat, 1098 Antiochiam expugnatam, apud omnes in confesso est; ut proinde, cum in anno 1098, quo id factum, signat, non erret, errare etiam censendus non sit, dum eodem loco obsidionem Capuanam eidem anno 1098 affigit.

651. uerum res hec secus habeat, paruique faciendum hic sit Romualdi testimonium, Capuanam equidem obsidionem ab hoc scriptore et Lupo Protospata anno 1098 recte consignari, Eadmerus, qui non tantum obsidionis illius tempore floruit, uerum etiam ei presens adfuit, indubitatum facit. Hic S. Anselmo, Cantuariensi archiepiscopo, ut toto uite tempore, ita etiam anno 1097 ex Anglia Romam  discedenti ac deinde ad Rogerium, Apulie, Calabrie et Sicilie ducem, in castris ante Capuam obsessam existentem, properanti comes adhesit assiduus, illiusque, uti apud nos tom. II Aprilis, pag. 865 uidere licet, non tantum uitam in duos libros diuisam contexuit, uerum etiam a Seldeno typis uulgatos ac deinde in prefatum operis nostri tomum illatos historie Nouorum in Anglia sex libros, quorum quatuor prioribus res quoque, ad eumdem sanctum Canthuariensem archiepiscopum spectantes, ac nominatim dictum iter eius Romanum, atque ad ducem Rogerium ante Capuam accessum complexus est; huius autem historie apud nos lib. II, cap. 2, num. 19 in fine, postquam, qui tandem post multas  molestias Anselmus Romam adeundi facultatem a rege anglie impetrarit, lectorem edocuit, subiungit: »Anno ab Incarnatione Filii Dei millesimo nonagesimo septimo acta sunt hec, feria quinta, que fuit Idus Octobris;« ac deinde, nonnullis, que haud dudum post quintam decimam Octobris diem anno hisce uerbis assignato gesta fuere, interiectis, sancti illius antistitis iter, Romam uersus susceptum, enarrat; ut proinde hoc ille eodem anno 1097 indubie sit aggressus. Porro Anselmus in itinere illo, uti partim ex eius uite, ab Eadmero ex dictis pariter conscripte atque in prefatum operis nostri tomum illate lib. II, cap. 4, partim e dicte historie, que eumdem Eadmertum auctorem habet, lib. itidem II, cap. 2 et seq. intelligitur, natalitiam  Christi festiuitatem cum sancto Hugone abbate Cluniaci celebrauit, inde Lugdunum progressus est, hincque iter prosecutus, cum Segusio ignotus transiisset, apud sanctum Michelem de Clusa in Pedemontio passionis ac resurrectionis Dominice solemnia celebrauit, feliciterque Guibertinorum, que parate ei erant, euitatis insidiis, Romam tandem haud dudum post peruenit.

652. Porro, diebus decem Rome transactis, inuitatus a Ioanne, suo olim apud Beccum discipulo, tunc uero abbate Sancti Saluatoris prope Telesium, urbem in terra laboris, ad eum diuertit; cum autem ab hoc in uillam monasterii sui, nomine Sclauiam, in uicino monte sitam, ductus fuisset, ibique aliquanto temporis spatio degisset, ad ducem Rogerium  accessit, qui, in castris ante Capuam obsessam tunc uersans, insignemque uiri sanctitatem edoctus, eum, ut ad se ueniret, inuitarat. Ita fere quantum ad substantiam, ut iam monui, Eadmerus, partim in conscripta a se S. Anselmi uita, partim in Nouorum Anglie Historia locis supra citt. Iam uero cum Anselmus, teste Eadmero, auctore ex dictis synchrono, sanctumque hunc antistitem in itinere illo comitato, anno 1097, mense Octobri ex Anglia Romam uersus iter arripuerit, eoque haud dudum post resurrectionis Dominice festum, quod anni 1097 Octobrem proxime excepit, appulerit, nec multo post ad Rogerium ducem, qui una cum patruo suo comite Rogerio, cognatoque Richardo Capuam tunc obsidebat, accesserit, ex iis sane, que Anselmus,  auctor omni exceptione hic maior, memorie prodit, consectarium est, ut Capua anno 1098 omni dubio procul fuerit obsessa. Atque hoc primum, quod hic ostendendum erat, alterum est, ut uerba, quibus in Sicula Gaufredi Malaterre historia, Capue obsidionem, qua durante, S. Bruno comiti Rogerio apparuit, imminentique periculo eum eripuit, anno 1097 contigisse indicatur, scriptoris huius non esse, probatum nunc dem. uerba illa ita habent: »Anno Dominice Incarnationis 1097 ibi  se impregnauit comitissa Adelasia de comite Rogerio;« hec autem, ut ante me Peregrinus in suis ad lupi protospate Chronicon recte obseruauit, glossula dumtaxat sunt, ab otioso adnotatore ad pagine oram  adscripta, et ex hac deinde in ipsum auctoris textum ab imperito librario translata.

653. Id sic ostendo: Malaterra Historie Sicule libro Iu, cap. 26 sub finem sic habet: »Ipse autem comes  omni diliculo ante lucenm surgens, utrumque exercitum, pontem transeundo »« inuisens, utrum attenti essent ad excubias, uisum ibat. Porro ipsi rubore perfundebantur, quod iuuenes ipsi et ad quos peculiarius negotium attinebat, seguiores  forent comite prouectioris etatis, et corporis plagarum laborumque asperitatis uiro uigilantiore existente. Nam et ab omni exercitu eius uigilantia admirationi erat, omnesque in eius exemplo uigilantiores reddebantur.« Ita hactenus textus, qui Malaterre extra omnem controuersiam est; huic autem, que dictum libri quarti cap. 26 terminant, queque an Malaterre sint, hic querimus, recitata num. preced. de impregnata ante Capuam Adelasia uerba proxime subduntur, ac deinde sequitur caput 27, quod ita inchoatur: »Cum ista aguntur, papa Urbanus colloquium ducis et comitis desiderans a Roma progrediens, Capuam, ubi obsessionem tenebant, uenit.« Tale est, quod historie Sicule libri quarti caput 27 apud Malaterram habet, initium; uerum  quis non uidet, per uerba de impregnata in castris ante Capuam Adelasia, que hoc inter et Malaterre genuinum, quem iam recitaui, quemque caput proxime precedens suppeditat, textum interiiciuntur, continentem scriptoris huius narrationem perturbatam reddi ac diuisam? Quod cum ita sit, nec uitiosus adeo in narrandis rebus modus in Malaterram quadrare uideatur, uerba illa non ipsi, sed mepto adnotatori, ut iam dixi, attribuenda sunt. Ut res certior euadat, iuuerit eam alio adhuc argumento firmasse.

654. Malaterra in prafatione lib. II operis sui, seu historie Sicule a se conscripte, temporum sese annorumque ordinem in narrando seruaturum pollicitus, id ipsum sese facturum, lib, Iu, cap. 18 eiusdem operis iterum profitetur; postquam autem temporum  annorumque in narrando ordini ita sese bis obstrinxit, eodem libro quarto, cuius cap. 18 hanc sibi obligationem secundo imposuit, cap. 25 narrat, qui comes Rogerius filiam Hungarorum regi in matrimonium dederit, eamque ab Henrico, Leocastrensi episcopo, anno 1097, mense Maio in Pannoniam itinere maritimo duci curarit. En ipsa eius uerba: »Anno itaque, inquit, Incarnationis millesimo nonagesimo septimo, apparatis, que necessaria erant, mense Maio cum trecentis militibus usque Thermas conducere facit  Henricum Leocastrensem episcopum et quosdam de fidelibus suis, abinde maritimo cursu usque Pannoniam cum puella procedere faciens, qui, nauibus apparatis puellam cum multis sponsalibus  intromittentes, uelis uento commissis, prospera aura flante per equora feruntur usque dum in portum Albe, qui iuris regum Ungarorum est, impune applicant.« Hec, que anno 1097 partim mense Maio, partim paulo serius gesta sunt, dicto lib. Iu cap. 25 Malaterra; qui autem comes Rogerius a Richardo, principe Auersano et a Rogerio duce consanguineis suis, ut suppetias eis aduersus Capuanos, Richardo rebelles, ferret, missa etiam ad eum a Rogerio duce uxore sua, rogatus fuerit, cap. proxime seq. exponit, ac deinde eodem cap. subiungit: »Comes autem pietate consanguiner principis et multis uerbis ducisse, sibi a duce delegate, legatione deprecatoris et humilitate exponentis illectus  et persuasus, exercitum, qualem nunquam antea habuisse dignoscitur, ab omni Sicilia et Calabria forti imperio conflato, prima hebdomada Aprilis secunda pace Pharum transiens illorsum  accelerat.«

655. Hec loco cit. Malaterra, ibidem etiam mox tradens, qui Rogerius, cum Pharum mense Aprili traiecisset, per Calabriam et Apuliam exercitum duxerit, ducem Rogerium in uia obuium habuerit, Pentecosten prope flumen, »Sabatum« seu, uti ipse scribit, »Sabbatum« uocatum, celebrarit, ac castra tandem ad Capuam posuerit, hancque urbem una cum duce Rogerio et Richardo principe Auersano  obsederit; cum autem, postquam, quod anno 1097 mense Maio gestum fuerat, narrauit, scriptor ille, qui sese temporum annorumque ordinem in narrando seruare profitetur, ea omnia, uti ex iam dictis liquet, in litteras mittat, oportet, ut secundum ipsammet narrationem eius et Aprilis, quo Pharum comes Rogerius traiecit et Pentecoste, quam prope flumen Sabatum celebrauit, ipsumque adeo etiam tempus, quo breui post castra ad Capuam posuit, urbemque hanc obsedit, non ad annum 1097, sed ad proxime subsequentem spectent. Et uero, nisi ita res habeat, Malaterra secum ipsemet pugnare erit dicendus; cum enim, uti ex dictis narrat, comes Rogerius, postquam Pharum mense Aprili traiecisset, Pentecostenque prope flumen Sabatum  celebrasset, Capuam obsederit, si Aprilis ille cum anno 1097, quo Pascha quinta Aprilis ac proinde Pentecosten uigesima quarta Maii celebrari contigit fuerit coniunctus, consequens erit, ut dicti, anni 1097 mense Maio comes Rogerius partim in Calabria aut certe Apulia, partim in castris ante Capuam exstiterit. Atqui Malaterra hunc principem eo ipso anno et mense neque in Calabria Apuliaue, neque in castris ante Capuam, sed in Sicilia presentem facit, libro Iu scilicet, cap. 25, ut iam docui, memorie prodens, abs illo, in Sicilia, uti ex eorum, que ibidem scribit, contextu liquet, tunc existente, e regione hac filiam suam in Pannoniam matrimonio regni huius regi coniungendam, eodem anno ac  mense sub Henrici Leocastrensis episcopi ductu maritimo itinere missam fuisse.

656. Iam uero, cum hec ita habeant, ne Malaterra, quem, que sese inter pugnent, scripsisse, nemo dixerit, Rogerium comitem, quem toto mense Maio anni 1097 presentem in Sicilia facit, eo ipso mense in Apulia et in castris ante Capuam, a Sicilia procul dissitis, presentem sistere sit dicendus, necesse omnino est, ut mensis Aprilis, quo Rogerius comes, ut scriptor ille narrat, Pharum traiecit, Pentecoste, quam prope flumen Sabatum celebrauit, tempusque, quo breui post Capuam obsedit, non ad annum 1097, sed ad proxime sequentem etiam secundum ipsum Malaterram spectarint. Hinc porro iam consequitur, ut hic scriptor obsidionem Capuanam non alio,  quam Lupus Protospata, anno consignet, ac proin, ut uel uerba de impregnata anno 1097 in castris ante Capuam Adelasia supra huc transcripta Malaterre non sint, uel ut, si ipsi, non autem inepto adnotatori, debeant attribui, error in annum 1097, quo illa afficiuntur, librariorum uitio oscitantiaue irrepserit, proque anno illo annus 1098 debeat substitui. Porro Pagius in criticis, Malaterram, a quo obsidionem Capuanam anno 1097 consignari, ob memorata uerba de impregnata ante Capuam Adalasia arbitrabatur, cum Lupo Protospata, qui eamdem obsidionem anno 1098 innectit, in concordiam adducere uolens, fuisse anno 1097 Capuam obsideri ceptam, annoque demum 1098, ad mensem Maium prouecto, expugnatam astruxit. uerum, cum ex  iam dictis non anno 1097, ut nonnulli ob uerba de impregnata anno illo ante Capuam Adalasia persuasum sibi habuere, sed anno 1098 Capuanam obsidionem accidisse, ipsemet Malaterra tradat, scriptor ille corrigendus est.

657. Quod si enim ipso standum foret, consectarium esset, ut pluribus mensibus Capuana obsidio tenuerit; hoc autem a uero alienum esse constat, tum ex Malaterra, qui Rogerium comitem anno 1098 prope flumen Sabatum Pentecosten, que anno isto in sextam decimam Maii incidit, celebrasse, tunc demum exercitum Capue obsidende admouisse, nec diu admodum post urbem illam deditione accepisse, partim lib. Iu, cap. cit., partim, que hoc proxime excipiunt, cap. 27, et duobus seqq. docet,  tum etiam ex Romualdo Salernitano et monacho Cassinensi anonymo, ab Antonio Caracciolo primum ac deinde a Camillo-Peregrinio luce publica donato tandemque a Muratorio, additis etiam posterioris huius editoris Annotationibus, una cum Lupo Protospata in tomum u rerum Italicarum scriptorum illato; qui ambo Capuam quadragesimo obsidionis die deditionem fecisse, seu a duce Rogerio patruoque eius comite Rogerio subactam fuisse, in chronicis suis diserte tradunt, prior quidem uerbis num. 650 huc transciptis, posterior uero hisce sequentibus: »Dux Rogerius cum comite Rogerio Capuam per quadraginta dies obsidentes receperunt, et Richardo Iordani filio restituerunt.« Isthec  quidem ad annum 1097, unde pro obsidione Capuana anno huic affigenda non nemo forte arguat, in codice Cassinensi 47, e quo monachi illius anonymi Chronicon a Caracciolo primum fuit editum, apud hunc et Muratorium referuntur; uerum Peregrinius in hunc codicis illius locum ita obseruat: »De more annum anticipat Codex XLuII, et ex eo editus. Non sic codex CXCIX, in quo ista sub anno sunt 1098.« Ita ille: Capue autem, uti ex iis, que in suo ad Chronicon illud monito preuio obseruat, facile perspicies, obsidionem deditionemque in codice Cassinensi 47 ad annum 1097 referri, non laudato monacho anonymo, qui eodem circiter tempore, quo Capua fuit obsessa, floruit, sed librario recentiori, qui, que hic in litteras miserat, pro suo  arbitrio digesserit, annisque distinxerit, est adscribendum. Quod cum ita sit, nichil etiam contra opinionem, qua obsidionem Capuanam anno 1098 affigimus, e monacho illo anonymo habetur, manetque adeo a Lupo Protospata, qui hoc ipso anno bellicam illam Rogeriorum ducis et comitis expeditionem consignat, non esse recedendum.

658. uerum, etsi quidem ita quantum ad annum, quo hic scriptor Capue deditionem consignat, res habeat, aliter tamen de mense, cui eam affigit, censendum est. Etenim ciuitatem illam »mense Martio a comite Rogerio comprehensam« notat; id autem serius, quam anno 1098 ad mensem Martium prouecto, euenisse, liquet tum ex S. Anselmi, Cantuariensis archiepiscopi uita, per Eadmerum conscripta,  tum etiam ex Gaufredo Malaterra. Ut id ex dicta Anselmi uita constare, primo probem, Eadmerus in hac apud nos tom. II Aprilis pag. 886 et seq., Resurrectionis Dominice festum, quod anno 1098 in uigesimam octauam Martii incidit, se simul ac S. Anselmum in S. Michelis cenobio, in ditione Pedemontana sito, celebrasse, Romam deinde aduenisse, decem diebus ibidem transactis, in terram Laboris ad S. Saluatoris monasterium, a cuius abbate, suo olim discipulo, amicissime inuitatus fuerat, diuertisse, ac tandem ad Rogerium ducem, qui Capuam obsidebat, quique eum, ut ad se ueniret, rogari iusserat, accessisse aliquantoque temporis spatio apud eum mansisse, memorie prodit. Iam uero, cum id ita sit, nec, si anno 1098 iam inde a Martio deditionem  Capua fecisset, S. Anselmus, Canthuariensis archiepiscopus, qui ex iam dictis obsidioni Capuane aliquandiu interfuit, nullo modo ei, uti ex omnibus, e Sancti huius antistitis uita modo adductis, quisque facile intelliget, interesse potuisset, fit sane ex hac, comiti Rogerio anno 1098 mense Martio Capuam sese non dedidisse, omnino perspicuum. Nec minus id ex Malaterra manifestum efficitur. Cum enim, uti ex iam dictis scriptor hic memorie prodit Rogerius comes non prius, quam cum Pentecosten, que anno 1098 in sextam decimam Maii diem incidit, prope flumen Sabatum celebrasset, Capue obsidende copias admouerit, ei enimuero ciuitatem hanc iam inde ab anni illius mense Martio  deditam non fuisse, e Malaterra indubitatum est.

659. Ast, inquies, quis ergo pro Martio, quem urbis Capuane deditioni Lupus Protospata assignat, mensis substituendus? Pagius in Criticis ad annum 1098, Henschenius in suis in Eadmeri Nouorum Anglie librum II, cap. 2 annotationibus, aliique eruditi pro Maio pronuntiant; Peregrinus uero in suis in Lupum Protospatam annotationibus, an Iunius etiam Martio in Protospate de Capue deditione textu, supra huc transcripto, non possit substitui, subdubitat. Ita enim ibidem scribit: »Capua itaque recuperata est, ut citius, extremo mense Maio, atque ingruente estate, numerandi cum uideantur quadraginta  dies obsidionis  non ab accessu comitis, sed ab die, qua principes Richardus II, qui Auersam proximam urbem retinuerat, Capuam solus circumuallauerat; nam alioquin receptam eam fuisse, dicendum est, mense Iunii; quod equidem non recusauerim, si in Lupo mensis Martii restitui debeat Iunii, non Maii. uerum enimuero mensem Martium pro Maio sepe alias suppositum, manifestum est, idque ex ea forte occasione natum, quod nomina propria, cum sub Nortmannorum etate capitalibus tantummodo litteris depictis compendiarentur, Martius mensis, sic descriptus, pro Maio a recentioribus librariis sepenumero est acceptus. Sicut in Kalendario antiqui etiam Breuiarii  Campani, in quo festum S. Potentiane uirginis perperam notatur ad diem 19 Martii, quod colitur 19 Maii.«

660. Ita ille, nonnichil quidem, ut iam monui, an pro mense Martio, quo in Lupi Protospate Chronico Capua capta narratur, reponendus sit Maius, subdubitans, simulque tamen in opinionem, que Martio Maium substitui omnino uult, magis propendens, hincque, ut eam tueatur, urbem Capuanam, cui obsidende exercitum suum certe ante decimam sextam Maii diem, uti ex supra dictis facile est colligere, Rogerius comes non admouit, a Richardo principe Auersano circumuallatam fuisse, et a tempore, quo hoc factum est, non autem ab eo, quo ad castra cum exercitu suo Rogerius comes primum  accessit, quadraginta dies, quibus ex Romualdi Salernitani et anonymi Cassinensis, scriptorum supra laudatorum, testimonio, obsidio Capuana tenuit, numerandos esse, pronuntians. uerum Capuam nec ante comitis Rogerii aduentum circumuallatam, nec, currente adhuc mense Maio, quo ad eam princeps is castra posuit, subactam fuisse, ex iis, que Malaterra Historie Sicule lib. Iu, cap. 26 et binis seqq. memorie prodit, concludendum apparet. Etenim Rogerius comes, uti ubidem is scriptor narrat, cum uersus Apuliam e Calabria exercitum duceret, obuium sibi apud Liscum habuit ducem Rogerium, tractatuque sese inter habito, hic quidem Melfam, ille uero Beneuentum uersus mouit exercitum; ut proinde,  properante iam ad Capuam obsidendam comite Rogerio, ad ciuitatem hanc nondum castrametaretur ducis Rogerii exercitus, quo eam princeps Richardus, proprias ex dicendis, quibus id fecisset. copias sufficientes haud habens, circumuallatam iam tum tenere potuerit. Porro comes Rogerius, Beneuento, cum aliquanto temporis spatio prope hanc urbem refecisset exercitum, mouens, ad Sabatum fluuium castrametatus est, cumque ibi Pentecostes festum, anno illo, qui fuit ex supra dictis a Christi Natiuitate 1098, in sextam decimam Maii diem incidens celebrasset, nec diu post, ut apparet, e legatis quos ad Capuanos miserat, nullo modo hosce uel pacis consilia admittere, uel cum principe Richarde  in gratiam uelle redire, intellexisset, cum exercitu tandem Capuam obsessurus Capuanos fines est ingressus.

661. Audi modo, que preterea huc spectantia cap. 26 Malaterra suppeditet. »At, inquit de comite Rogerio, ubi legatis regredientibus, eos  nil moliri, sed prorsus in malitia sua superbe persistere audit, inde  commouens Capuanos fines peruadit, quo diluculo cum mille armatis exercitum precedens ad urbem  accedit, extractos plurimos militariter deiectos damnose ludificauit, multosque amplius lesisset, ni puluis, equorum pedibus excitatus, et a uento condensissime agitatus, intercessisset. Sic ad castra sua reuersus in crastinum cum toto exercitu  urbi se uiciniorem conferens a Meridiana plaga obsidione uallando a ripa Orientali usque ad Occidentalem cingit.« Cum ergo Capuani, uti ex his Malaterre uerbis intelligitur, in comitem Rogerium, qui ad eorum urbem, antequam exercitum suum ei admouisset, mille duntaxat militibus stipatus accescerat, armatam militum manum emiserint, circumuallatam Capuam tum nondum fuisse, apparet. Ad hec cum Malaterra comitem Rogerium, exercitu suo Capue iam admoto, ab orientali hanc occidentalique plaga cinxisse, uerbis proxime recitatis tradat, hisque sequentia, »Dux autem et princeps cum suo exercitu ab aquilonari parte obsidentes urbem tendunt pregrauari,« mox subiungat, innuere uidetur, Capuam eo ipso tempore, quo eam a meridionali  et occidentali plaga comes Rogerius cinxit, a septentrionali plaga per ducem Rogerium et principem Richardum circumdatam primum fuisse; ut proinde illam hic ante comitis Rogerii accessum circumuallasse putandus non sit.

662. Et uero principi Richardo, ut id tum faceret, copie sufficientes fuisse non uidentur. Preterquam enim, quod solam Auersam, paruumque ciuitati huic adiacentem terrarum tractum sub ditione sua teneret, Malaterra uerbis iam nunc recitatis etiam hec proxime adiungit: »Porro comes, cuius consilio omnes incedebant, quia sollicitior, quia prudentior in omnibus agendis uigilanti cura erat, pontem ex lignis erigens ita trans flumen   ordinauit, ut suo exercitui et ducis, libero aditu patente, fieret transitus, sicque urbs ab utroque exercitu in tantum oppressa est, ut nulla ex parte arida uel liquida egrediendi tuto uel ingrediendi aditus pateret.« Hisce autem e uerbis, utpote quibus Malaterra duos duntaxat exercitus, alterum Rogerio comiti, alterum Rogerio duci parentem, commemoret, colligendum apparet, paucas duntaxat copias principi Richardo, qui tamen, quas habebat, haud dubie omnes fere ad expeditionem illam, quod felix huius successus maxime illius interesset, adduxerit, in ducis Rogerii exercitu fuisse, licet interim hic tam Richardi, quod nimirum aliquas saltem hic princeps copias in illo haberet, quam Rogerii ducis exercitus a Malaterra uerbis  aliis supra huc transcriptis etiam uocetur. Iam uero, cum principi Richardo parum admodum, uti ex iam dictis uidetur, a copiis fuerit prospectum, Capuam ante comitis Rogerii ad eam aduentum abs illo, cui neque tum ex dictis ducis Rogerii exercitus aderat, circumuallatam, fuisse, parum uerosimile apparet.

663. Hinc porro iam consequitur, ut uerosimiliter Capuana obsidio tunc primum, cum urbi huic exercitum comes Rogerius admouisset, initium acceperit, ac proin ut mense Maio, cum sic ex dictis ante sextam decimam mensis huius diem inchoata non fuerit, diesque quadraginta tenuerit, ad exitum adducta non fuerit. uerum, demus etiam tantisper, a principe Richardo Capuam ante comitis Rogerii  ad eum cum exercitu suo accessum circumuallatam fuisse, nec sic ciuitatem illam mense Maio deditionem fecisse, uerosimile euadet. Cum enim, uti ex supra dictis liquet, comes Rogerius ad Sabatum fluuium a Beneuento haud procul, sexta decima Maii die, in quam anno 1098 Pentecoste incidebat, cum exercitu suo substiterit, hocque festum ibidem celebrarit, nec statim post cum eodem inde mouisse uideatur, ad Capuam eum ante uigesimam Maii diem castra non posuisse, uerosimillimum apparet; ut proinde, si urbs hec, currente adhuc Maio, deditionem fecerit, consectarium futurum sit, ut diebus duntaxat decem circiter obsidioni eius interesse comes Rogerius potuerit. uerum diebus amplius decem bellice isti expeditioni principem illum adfuisse,  ex iis, que tum Malaterra Historie Sicule lib. Iu, cap. 26 et binis seqq., tum Eadmerus in S. Anselmi Cantuariensis archiepiscopi uita, apud nos tom. II Aprilis pag. 887, num. 45 et seq., memorie produnt, manifestum apparet. Ut que huc spectantia Malaterra loco cit. suppeditat, remque minus, quam que Eadmerus suggerit, dilucide euincunt, breuitatis ergo omittam, posterioris duntaxat scriptoris huius uerba, nec nisi que huc potissimum faciunt, lubet transcribere.

664. Postquam itaque, S. Anselmum, ut ad ducem Apulie Rogerium, Capuana obsidione occupatum, ad quam expeditionem bellicam, ut ait, Rogerius Sicilie comes multa Saracenorum millia adduxerat,  eique proinde tum intererat, sese conferre dignaretur, inuitatum fuisse, paucis narrauit, mox subdit: »Ascendimus, iuimus et plures in obsidione dies exegimus, remoti in tentoriis a frequentia et tumultu perstrepentis exercitus. Erat autem, ubi eramus, quedam ecclesiola penitus deserta et iuxta ostium cisterna desuper dirupta, magne profunditatis hiatum sua diruptione pretendens. In qua ecclesia uelut in camera, pro uelle conuersabamur, tam quieti, quam operi in ea indulgentes, et ducem ipsum cum suis nobiscum singulis diebus, ut uolebamus, in promptu habentes. Quadam uero nocte, cum in ea dormiremus, contigit Anselmum sui corporis necessitate silentio surgere, et, ne inquietaremur, suo more lento pede ad ostium tendere. Quod  cum exisset, et immemor fouee per tenebras in partem diuertisset, in profundum cecidit clamosa uoce cadendo dicens: Sancta Maria! Ad quem sonitum nos ac socii nostri, qui in tentoriis quiescebant, expergefacti lectis prosiliuimus, accurrentes hominem in profundo uidimus, et pre timore simul et angustia cordis exanimati fere sumus. Quod ipse percipiens, mox leuato capite, uultu iucundo, intuitu nobis innuit, nil lesionis sese perpessum. Descendentes igitur quidam ex nostris ex altera parte ipsius precipitii, qua uia erat descendendi, eduxerunt eum a loco sanum omnino atque incolumem.

665. »Cum post hec sedis apostolice pontifex Urbanus illo aduentaret, ei ab Anselmo et principibus totius exercitus obuiam itum esset, ingenti  mundialis glorie pompa prosecutus ductus est in tentorium, quod iuxta nos sibi ceteris excellentius constitutum erat. Sicque, donec ciuitas in deditionem transiit, obsidio illius dominum papam et Anselmum uicinos habuit, ita ut familia utrorumque magis uideretur una, quam due, nec facile quiuis declinaret ad papam, qui non diuerteret ad Anselmum. Papa namque colebatur a cunctis, quemadmodum pater et pastor communis; Anselmus uero diligebatur ab omnibus, sicut homo mansuetus et mitis, et cui suo iudicio nichil debebatur a quouis.« Cum ergo, uti uerbis hic iam recitatis Eadmerus docet, S. Anselmus, qui tunc, uti idem Eadmerus paulo ante tradidit, in S. Saluatoris prope Telesam monasterii uilla Sclauia uersabatur, a Rogerio duce,  ut ad se ad castra ante Capuam ueniret, inuitatus fuerit, in hisce, quibus tum, teste iterum paulo post uerba iam recitata Eadmero, comes Rogerius intererat, per plures dies fuerit moratus, post hosce ad eadem castra Urbanus II papa accesserit, et cum Anselmo, donec obsidio deditione urbis terminaretur, ibidem manserit, Eadmerus sane, dum hec omnia, durante obsidione Capuana, presenteque comite Rogerio, accidisse tradit, diebus amplius decem obsidionem illam, cum ei iam prefatus comes interesset, tenuisse, omnino indicare uidetur, maxime cum uerbis proxime recitatis nonnulla etiam adiungat, quibus Anselmum, durante obsidione, in ducis comitisque castris frequenter fuisse, non obscure  indicat. Iam uero, cum hec ita habeant, diebus amplius decem Capuane obsidioni Rogerius comes uerosimillime interfuerit, ac proin, dato etiam, illam ante huius accessum inceptam iam fuisse, non fecisse tamen, mense Maio adhuc currente, Capuanos deditionem ex iis, que Eadmerus narrat, uerosimillimum adhuc, ne dicam, indubitatum erit. Ad hec, non uerno, sed estiuo tempore Capuam fuisse subactam, Petrus Diaconus in Chronico Cassinensi lib. Iu, cap. 10 docet, eique etiam Eadmerus, utpote S. Anselmum in uilla Sclauia, e qua ad castra ante Capuam a duce Rogerio inuitatus fuit, estatis tempore esse uersatum in sancti huius antistitis apud nos uita num. 43 tradens, suffragatur. Quare, cum Maium stricte loquendo estiuum tempus  non complectatur, Capua hoc mense, stantibus iis, que Petrus Diaconus et Eadmerus scribunt, subacta haud fuerit.

666. Et hanc quidem ciuitatem, mense Maio adhuc currente, deditionem non fecisse, fusius hic operiosiusque probare uolui, tum ut quam proxime fieri potest, apparitionis; qua comitem Rogerium presentissimo periculo Sanctus, seu potius, ut supra dictum, sub huius specie angelus exemit, tempus noscatur, tum ut pro Martio, cui Capue deditionem Lupus Protospata affigit, non Maium, sed Iunium, aut etiam, quod tamen minus placet, Iulium reponendum esse, pateat, sicque ob mensem, quo ciuitatis illius deditionem accidisse, Rogerii comitis diploma, ultimo huc transcriptum, exigit, suspectum  id non habeatur. Cum enim, sese  in Capuana obsidione »Kalendis Martii« exstitisse, Rogerius comes in illo affirmet, hicque certe, uti ex iam supra dictis liquet, ante sextam decimam Maii Capue obsidende exercitum non admouerit - seu, quod eodem recidit, in ciuitatis huius obsidione non fuerit, sane pro Martio, cuius Kalendis seu prima die in obsidione Capuana sese exstitisse ait, non Maius, sed Iunius aut forte etiam Iulius debet substitui. Ne uero ob chronicum illum errorem instrumentum illud, uelut spurium supposititiumque quis reiiciat, unde ortus is esse queat, reque etiam uerosimiliter ortus sit, expono. Cum sub Nortmannorum etate, ut Peregrinius in suis in Lupi Protospate Chronicon annotationibus supra docet, nomina  propria capitalibus tantummodo litteris depictis compendiarentur, fieri potest, ut hoc modo mensis, quo, sese in Capuana obsidione exstitisse, Rogerius comes in dicto diplomate affirmat, tantummodo fuerit expressus, utque deinde, capitali illa littera, qua mensis iste erat expressus, uel uetustate in autographo exesa, uel casu quopiam detrita, librarius minus peritus, qui id describebat, eo loco, quo litteram, quam aut quod fere detrita esset, aut etiam pre forme singularitate legere non poterat, exstitisse aut adhuc existere animaduertebat, ad uocem »Kalendis,« ut sensum compleret, »Martii« adiecerit, ratus scilicet Lupi Protospate, cuius Chronicon forsan legerat, auctoritate ac fide ciuitatem Capuanam,  cuius obsidioni sese interfuisse, loco illo comitem Rogerium asseuerare obseruabat, deditionem mense Martio fecisse.

667. At uero, inquies, etsi quidem modo iam exposito factum esse queat, ut error chronicus, supra notatus, in proxime recitatum Rogerii comitis diploma seu potius huius siue apographum siue ecgraphum irrepserit, id tamen uere ita factum esse, nullo argumento indicioue sat certo potest probari. Fateor, sic habet; uerum si non illo, alio certe modo, quo in documenta etiam sincera seu potius horum ecgrapha errores illapsi noscuntur, memoratum errorem in instrumentum illud irrepsisse necesse est, cum equidem et nullo prorsus alio, quo pro suspecto, nedum pro certe spurio, haberi debeat,  uitio laboret, et a scriptoribus quam plurimis, tanquam genuinum ac sincerum, laudetur, nec ab ullo prorsus, quod sciam, reiiciatur. Restat modo, ut id non anno 1098, quo Capuam obsideri contigit; sed anno 1099, datum ostendam. Monumentum illud antiquum, seu potius, e quo id transcripsi, exstans in Chronologico diplomatica de S. Brunone Mörkensii Diatriba ms. illius apographum ita sub finem habet: »Hoc priuilegium scriptum est secundo mensis Augusti anno ab Incarnatione Domini millesimo nonagesimo nono, indictione septima;« fuit itaque, in cuius epocham hic inquirendum, diploma, non anno 1098, seu eodem anno, quo Capua fuit obsessa, sed anno, qui obsidionem hanc proxime excepit, 1099 a comite Rogerio S. Brunoni concessum.  uerum duos, qui nobis hic aduersantur, scriptores probe eruditos inuenio, Michelem monachum supra adhuc laudatum et Camillum Peregrinium in suis ad Lupum Protospatam annotationibus. Ac prior quidem, etsi alio anno, quam quo Capua fuit obsessa, diplomata datum uelit, id tamen, cum simul urbis huius obsidionem anno 1097 accidisse contendat, anno 1098 datum putat; hec autem ei sedet sententia, quod, ut ait, in diplomatis exemplari, quod in actis camere regie asseruatur, anno 1098 datum id fuisse, legerit. uerum sit ita: cum equidem idem instrumentum et secunda Augusti die et indictione septima etiam notari fateatur, errorem in laudato a se camere regie exemplari uel quantum ad annum, uel quantum ad indictionem cubare  fateatur, necesse est.

668. Etenim ab anni 1097 prima Septembris die usque ad anni 1098 primam itidem Septembris diem indictio sexta, et a prima iterum huius posterioris anni Septembris die usque ad primam itidem anni 1099 Septembris diem indictio septima cucurrit; ut proinde diplomatis camere regie exemplar, quod Micheli monacho legere datum fuit, quodque, ut ait, secunda Augusti anno 1098, indictione septima signatur, annum cum indictione non conuenientem preferat, utque adeo, cum in notis chronicis esse corruptum, hinc constet, per sese annum nobis, quo uere datum fuerit, certum atque indubitatum reddere non possit. Quod cum ita sit, Rogeriumque diploma secunda Augusti die ipsiusmet anni, cuius   uigesima nona Iulii die, ac proin tribus tantum diebus ante, Squillacium ex obsidione Capuana, anno ex dictis 1098 facta, aduenerat, Brunoni impertiisse, parum uerosimile appareat, notis chronicis, que, quo tempore instrumentum illud datuin seu scriptum fuerit, in huius huc transcripto e Mörkensii Chronologico-diplomatica de S. Brunone Diatriba exemplari signant, standum puto, idque proinde anno, uti in hoc notatur 1099 datum fuisse. uerum, ut ad Camillum Peregrinium, qui Capuam anno 1098 a comite Rogerio, fuisse obsessam, eodemque anno diploma, de quo hic, Sancto nostro a principe illo concessum uult, iam ueniam, hic in annotationibus, quas Lupi Protospate  Chronico ad annum 1098 subnexuit, de diplomate, in cuius epocham hic inquirimus, sequentem scribit in modum: »At hoc ipso in diplomate aliud insidere mendum, legendumque in eo opinor, Rogerium reuersum uigesima nona Iunii mensis Squillacium,« non Iulii, »nisi mauis« nona »Iulii, perhabita Capue ciuitate, et per quindenam continuam fuisse ibidem infirmatum;« priuilegiumque fecisse »die 2 Augusti anno ab Incarnatione Domini 1098 indictione uI«  »confirmante Ioanne Squillacensis sedis episcopo, residente iuxta fores ecclesie.«

669. »Nec cum uiro docto sentiendum est, priuilegium datum quidem in anno 1098, minime tamen  Capuam obsessam, receptamque, ut Lupus perhibet, eodem anno, sed anno antecedenti, sicut habet Gaufredus Malaterra, qui eiusce obsidionis tempore affirmat, ibi impregnatam in anno 1097 comitissam Adelasiam de comite Rogerio;« haud, inquam, annus dati diplomatis ab anno Capuane obsidionis egrotantisque comitis Rogerii distinguendus uidetur; nec comes ultroneam suam donationem post susceptum beneficium in annum sequentem distulisse, nulla interim exposita eiusmodi dilationis occasione, que sane nulla - quin imo conuenientissime dixerimus, non reuoluto nec anniuersario anno Rogerium rediisse Squillacium; sed cum primum e Capua illuc appulit ac per ualetudinem ualuit, prefatum priuilegium indulsisse.« Ita hactenus Peregrinius  diploma seu priuilegium eo ipso anno, quo Capua a comite Rogerio fuit obsessa, eique reddita, S. Brunoni datum fuisse, idcirco, ut apparet, potissimum, ne dicam unice, contendens, quod, priuilegium illud, Sancto nostro a comite Rogerio grati animi ergo, quod, eo apparente monenteque, grauissimum periculum ante Capuam euasisset, liberalissime concessum, anno amplius post beneficium acceptum integro a principe illo, in Brunonem optime affecto ac maxime beneuolo, dilatum fuisse, uerosimile haud putarit, ita scilicet a imo comparatus, quod nullam comiti, ob quam in annum id differret, esse potuisse causam, crediderit, aut certe, quenam illi esse potuerit, haud compererit. uerum, etsi quidem comes eo ipso anno,  quo ab obsidione Capuana rediit, priuilegium illud amplissimum S. Brunoni impertiri paratissimus fuerit, reque etiam ipsa, si liberum id ei omnino fuisset, haud dubie impertiisset, rationem tamen, ob quam id tunc non fecerit, ipsummet diploma seu priuilegium suggerit.

670. Etenim in hoc Rogerius comes  de se, cum primum ab obsidione Capuana Squillacium esset reuersus, ita loquitur: »Rogaui quoque  humiliter, ut pro Dei amore in terra Squillacii sumere dignaretur largos redditus, quos donabam: renuens ille recipere dicebat, quod ad hoc domum sui Patris meamque dimiserat, ut a mundi rebus extrancus deseruiret  libere Deo suo. Hic fuerat in tota mea domo quasi primus et magnus. Tandem uix cum eo impetrare potui, ut gratis acquiesceret sumere modicum munus meum.« Quod itaque ipso anno 1098, quo Capua obsessa subactaque a comite Rogerio fuit, amplissimum, de quo hic nobis sermo, priuilegium S. Brunoni concessum a comite Rogerio non fuerit, in causa fuit, non hic, sed ipsemet S. Bruno, qui nimirum donationes largissimas liberalissimasque, sibi tunc ab hoc principe oblatas, noluerit accipere, quique tandem, cum scilicet annus amplius integer a tempore, quo sibi a comite Rogerio donationes ille Squillacii oblate fuerant, esset elapsus, quampiam harum partem in se publico instrumento transcribi egre consenserit. Quod  si pro uigesima nona Iulii die, qua post captam Capuam Rogerius Squillacium in diplomate dicitur reuersus, poni posset, ut Peregrinio placet, uigesima nona Iunii, aut etiam nona Iulii dies, neutiquam sane ipsum hoc instrumentum, quo minus anno 1098 datum crederetur, characteribus chronicis sibi inclusis obstaret; uerum cum cubare in instrumentis antiquis errores, de quibus non omnino constat, admittendum non sit, nec in instrumento, de quo hic, uigesimam nonam Iulii perperam notari alicunde constet, Peregrinio hac in re assentiri non possum, idque non ante annum 1099 datum ob rationes iam adductas existimo, maxime cum anno illo apud Surianum etiam signetur, ipsumque etiam autographum eodem anno notatum, quemadmodum,  que mecum Carthusianus Parisiensis sepissime laudatus e quarti annalium Carthusiensium libri hactenus non uulgati, quod ad uallis Dei Carthusiam spectat, exemplari communicauit, excerpta me docent, Seuerus a Neapoli inuenerit. Nec est, quod adhuc opponas Rogerium comitem anno 1098 Squillacii exstitisse, diplomaque, de quo iam disputatum, Squillacii etiam datum notari; quid ni enim Rogerius anno 1098, iterumque anno 1099 Squillacii esse potuerit?



§ XLI. Ducem etiam Rogerium beneuolum in se iterum Sanctus experitur, uisitur a Landuino Carthusie Maioris priore, perque hunc, quem egre a se dimittit, ad Carthusie fratres litteras scribit. He una cum litteris, ad Radulphum uiridem scriptis, hic producuntur.


671. Non tantum post obsidionem Capuanam, in qua ex dictis presentissimo periculo, facientibus id Sancti meritis, comes Rogerius fuerat liberatus, principem hunc de nouo beneficum erga se sensit Sanctus noster; uerum etiam, cuius ille patruus erat, Apulie, Calabrie et Sicilie ducem Rogerium. »Anno 1099,« inquit Surianus in suis ad conscriptam a Surio Sancti uitam Annotationibus pag. 400, »Rogerius dux Apulie, Calabrie et Sicilie, anno ducatus sui XIu dedit ecclesie S. Marie, que in eremo sita est, loco, qui ab incolis Turris dicitur, uillanos, quos apud Squillacium habebat, pro Dei amore et M. Brunonis, qui monasterio preerat, reuerentia. Diplomati subscripserunt Rogerius, archiepiscopus  Regitanus; post quem Rogerius dux, Fallo Castanensis episcopus et pape uicarius; Arnulphus Cusentinus archiepiscopus, Tustenus episc., Guido Roberti ducis filius.« Donationem hanc memorat quoque in Historie Carthusiensis Prospectu pag. 14 Camillus Tutinus; uerum, cum diploma, quo facta a Suriano traditur, ad manum non sit, plura de hac addere consultum non duco, ac proin ad alia progredior.

672. Surianus in suis in contextam a Surio S. Brunonis uitam Annotationibus pag. 172 hec Surii de Sancto uerba »Crebro ad eos«  scripsit, ita commentatur: »Cum . . . de die in diem differretur eius  reditus, mittitur ad eum Landuinus prior ex Carthusia,  qui cum eo comitia quodammodo auspicaretur, et conferret de uniuersali Ordinis instituto. Et ille quidem magnis itineribus ad eum profectus cum eo contulit, quantum res et tempus patiebantur, cumque regredi cepisset itinere, quo uenerat, incidit in manus antipape, a quo cum nullis precibus aut minis adduci posset, ut legitimum pontificem negaret, in teterrimum carcerem coniectus est, ubi et exstinctus est, ueram in Christi uicarium testatus fidelitatem ad ultimum usque spiritum.« Ita ille; ac primo quidem Landuinum ad S. Brunonen in Calabriam uenisse, littere, presenti § recitande, quas per hunc, cum ad maiorem Carthusiam reuerteretur, ad suos in hac commorantes discipulos Sanctus misit, indubitatum ipso statim sui initio faciunt. Quare  elogii, quo a primorum quatuor Carthusie priorum Chronologo, fide ex dictis § 1 longe dignissimo, apud Labbeum tom. I Bibliothece noue librorum mss. pag. 639 Landuinus ornatur, sequentia de secundo hoc Carthusie Maioris priore uerba: »Qui cum ad magistrum Brunonem pergeret, incidit in manus Guiberti schismatici,« ita debent intelligi, ut simul Landuini ad S. Brunonem accessum, eiusdemque ab hoc reditum seu totum, quod sancti Patris sui uisendi causa Landuinus confecit, iter complectantur. Cum enim, uti idem Chronologus docet, Landuinus, in Guiberti antipape manus illapsus, in carcerem, in quo abiit, fuerit coniectus, consectarium foret, ut ad Brunonem in Turritanam Calabrie  eremum non peruenerit, si, cum in itinere, ut sanctum Patrem suum inuiseret, uersus hanc esset, in manus Guiberti inciderit, ut recitata laudati chronologi uerba prima fronte significare uidentur.

673. Quod autem ad causam, ob quam Landuinus longissimo periculosissimoque itinere ad Sanctum in Calabriam uenerit, nunc spectat, id ille non tantum, ut cum sancto Patriarcha de communi uite, quod sequebantur, instituto conferret, uerum etiam ut, si fieri quoquo modo posset, e Calabria ad Carthusiam sanctum uirum reduceret, uerosimillime fecerit. Ita mihi persuasum habeo, tum quod Landuinus, aliique, qui sub eo in maiori Carthusia uiuebant, religiosi uiri summe sancti Patris sui desiderio, uti ex dictis  de illorum ob huius absentiam e Carthusia recessu manifestum est, tenerentur, tum quod Sanctus scriptas ad hosce, quas, ut iam dixi, per Landuinum misit, infraque integras huc transcribam, litteras ita concludat: »De me, fratres, scitote, quoniam mihi unicum post Deum est desiderium ueniendi ad uos et uidendi uos. Et, quando potero, opere adimplebo, Deo adiuuante;« quibus e uerbis apparet, Sanctum a suis Carthusie discipulis, aut si mauis, horum nomine a Lauduino, ut ad hanc reuerteretur, rogatum fuisse. Landuinum, ut reditum ad Carthusiam S. Brunoni suaderet, ad Turritanam Calabrie eremum uenisse Zanottius quoque in contexta a se sancti Patriarche uita cap. 29 existimat; et recte quidem, uti ex iam dictis apparet; uerum,  quod addit de fratre conuerso ad Carthusiam antea cum litteris a Brunone e Calabria misso, cum quo isthuc reuertente ad sanctum Patrem suum Lauduinus sese contulerit, antiquo certe fidei monumento nec ipse firmat nec ego firmare queo. Citat quidem, ut sepe alias, in inferiori pagine margine Monumenta Calabrie mss.; uerum que qualiaque illa sint, nuspiam edicit. Imo uero ea, utpote, an que narrant, uera sint, dubitare sese, subinde indicans, pro certe indubitateque fidei documentis nec ipsemet habuisse uidetur.

674. uerum, etsi id ita habeat, Landuinum tamen, ut pariter ibidem narrat, a S. Brunone amicissime fuisse exceptum, nemo est, qui reuocet in dubium, uti etiam Sanctum inter et illum de Carthusiane  uite instituto fuisse tractatum. Silent quidem de hisce scriptores antiqui; uerum preterquam quod horum, ut similia credantur, testimonium non requiratur, a Sancto cum Landuino de Carthusiensi instituto huiusque in Carthusia sectatoribus sermones habitos fuisse, fidem facit iam bis laudata epistola quam per reuertentem ad Carthusiam Landuinum misit ad suos in hac commorantes discipulos. In ea enim, de religiosa horum uita, discipline rigore, sanctisque moribus sese nonnulla e Landuino intellexisse indicat, ut eam euoluenti patescet. Nec minus ex eadem patescit, Landuinum a S. Brunone, non secus atque amantissimum filium a patre exceptum fuisse. En uerba, que id manifestum faciunt. »Fratrem . . . , inquit Sanctus, Landwinun nobiscum  detinere uolui propter graues et crebras infirmitates nostras; sed quia sibi nichil sanum, nichil iucundum,nichil uitale et utile sine uobis reputat, non acquieuit, protestans mihi in lacrymarum fonte pro uobis emanante, et suspiriis multis, quanti apud eum sitis, et quam perfecta caritate uos diligat. Unde coactionem nullam facere uolui, ne lederem eum aut uos, quos carissimos pro merito uirtutum uestrarum habeo.« Ita Sanctus: quis uero nunc summo amore ac beneuolentia non excepisse arbitretur illum, quem apud se, grauibus iam assiduisque fere, ut uerba recitata fidem faciunt, infirmitatibus conflictatum, tam libenter detinuisset? uerum Landuinus, utut beneuole adeo ac amanter a  sancto Patre exceptus, utque longiori temporis spatio apud eum in Turritana eremo commorari uellet, enixissime rogatus, dilectissimos sibi Carthusie incolas, ne diuturniori sua absentia eos affligeret, maluit reuisere, nec illi reuertendi ad hosce Sanctus, etsi id ex obedientie uirtute, qua uirum sibi tenebat obstrictum, facere potuisset, facultatem uoluit negare.

675. Qua itaque Landuinum, ad se in Calabriam uenientem, amoris ac beneuolentie significatione exceperat, eadem illum a se dimisit, tradita ei, quam scripserat, quamque Lauduinum, cum in Carthusiam redux esset, religiosis huius incolis dare debebat, in manus epistola. uerum Landuinus, cum eadem, qua ad Sanctum uenerat, uia Carthusiam repeteret, a  Guiberti antipape sectatoribus captus est, ab iisque, quod hunc pro legitimo Christi in terris uicario nollet agnoscere, in tetrum carcerem coniectus, in quo inedia consumptus occubuit. Precipua, que huc spectant, primorum quatuor Carthusie priorum chronologi uerba, supra iam recitata, iterum huc transcribo, quod ex his maxime innotescat tempus, quo circiter et S. Bruno iam memoratam epistolam scripserit, et Landuinus eum in Calabrie eremo inuiserit, postque a Guiberti asseclis captus diem extremum, eximio plane in sedem apostolicam fidei relicto exemplo, in carcere clauserit. Hunc itaque scriptor ille de Landuino scribit in modum: »Incidit in manus Guiberti schismatici, quod multum horrebat. Aduersus cuius minas et promissiones,  dolos et uiolentias, diuina iuuante gratia, modis omnibus perseuerauit inflexus. Quem in suo defunctum errore lacrymabiliter planxit, adeo ut a circumstantibus argueretur, quod eum fleret, a cuius peruersitate Ecclesiam suam Christi bonitas liberasset. Post eius obitus septimum diem etiam ipse defunctus est, positusque in monasterio S. Andree ad pedem montis Siraptis, cui uicinum est castrum, ubi captus in custodia tenebatur.« Landuinus ergo, uti hisce uerbis scriptor ille, fide utique ex dictis dignissimus, indubitatum facit, septimo post Guiberti antipape obitum die e carcere, in quem, quod a legitimi Pape partibus discedere non uellet, fuerat coniectus, ad Dominum migrauit.

676. Quam ob rem, cum Guibertus antipapa, uti  ad annum 1100 Pagius in Criticis ex Hugone Flauiniacensi docet, anno 1100, concilio ualentino, quod hoc ipso anno 11 Kal. Octobris, id est, trigesima Septembris die inchoatum, breuique post finitum fuit, durante, uita functus sit, consequens est ut Landuinus, utpote qui septem duntaxat diebus Guiberto fuerit superstes, anno 1100, mense Octobri currente, uitam hanc mortalem cum immortali commutarit. Attamen Landuinus, uti e Chronologico-diplomatica Mörkensii de S. Brunone Diatriba disco, 14 Septembris obiisse, in Carthusie Menologio notatur. Et uero cum Hugonis Flauiniacensis textus, e quo tempus, quo Guibertus pseudo-pontifex obierit, loco cit. Pagius definit, uerbis hisce, »In spatio  temporis, quo ualentinense celebratum est concilium, obiit Wibertus,« duntaxat constet, nescio, an Hugo ita nequeat intelligi, ut, Wibertum seu Guibertum antipapam eo circiter tempore, quo ualentinense celebratum fuit concilium, e uiuis excessisse, significatum duntaxat uoluerit; quod si autem Hugo ita queat intelligi, Guibertum septima Septembris die, quo scriptor ille cum Menologio Carthusiensi in concordiam adducatur, obiisse, erit dicendum. Ut ut sit, certum equidem ex dicto Hugonis Flauiniacensis textu est, Guibertum antipapam ac proin ex dictis etiam Landuinum anno 1100 obiisse, huncque, cum id accidit, ad Septembrem ut minimum fuisse prouectum. Iam uero, cum id ita sit, consequens est ut certe serius, quam anno 1100, nec Landuinus  S. Brunonem, in Turritana Calabrie eremo commorantem, inuiserit, nec hic per illum, e Calabria Carthusiam repetentem, epistolam plus semel iam memoratam ad religiosos huius alumnos, amantissimosque suos discipulos miserit. uerum anne hec etiam ante eumdem annum 1100 non euenere?

677. Mabillonius in Annalibus Benedictinis ad annum 1099, num. 109, sic scribit: »Hoc anno Landuinus Maioris Carthusie prior ad Brunonem, in Calabria degentem, profectus est, tum ut eum inuiseret, tum ut de uariis instituti sui dubiis consuleret. Eius aduentus tam gratus ac iucundus fuit uenerabili Patri, ut eum secum retinere tentauerit. uerum non tulit Landuinus fratres suos, quos in Maiori Carthusia reliquerat et de suo reditu certiores fecerat,  eius presentia et directione fraudari. Tam iusto eius proposito acquiescens Pater sanctus, eum a se discedere passus est, datis ad fratres Maioris Carthusie litteris, quarum priorem partem huc afferre lubet.« Transcribit modo Mabillonius priorem litterarum, quas hic memorat, partem, e deinde, postquam etiam, nonnullis interpositis, posteriorem earumdem partem recitauit, subiungit: »in fine«  »testatur uir sanctus, unicum sibi post Deum esse desiderium eos reuisendi et primo quoque tempore se id opere exsecuturum, si fieri possit. At neque Brunoni datum est in Galliam reuerti, neque Landuino ipsi, qui in reditu a Guiberto antipapa comprehensus inflexusque ad eius minas et promissiones,  tamdiu in carcere detentus est, quoad schismaticus superstes fuit, scilicet usque ad annum sequentem.« Existimauit itaque Mabillonius, anno 1099 et Landuinum ad S. Brunonem in Calabriam uenisse, et, cum inde ad Carthusiam Maiorem reuerteretur, a Guiberto captum et in carcerem coniectum fuisse; ut adeo e scriptoris illius opinione etiam littere, per Landuinum ad Carthusie Maioris alumnos a Sancto misse, in quarum epocham precipue hic inquirendum, anno 1099 scripte fuerint.

678. uerum cum laudatus Mabillonius nullam plane, cur ita existimarit, rationem adducat in medium, annique 1100 menses octo, mensem huius Septembrem, ante quem ex dictis Landuinus certe  non obiit, pregressi, temporis spatium satis longum constituant, ut eo Landuinus S. Brunonem, in Calabrie eremo uersantem, inuisere, aliquandiu apud eum morari, ac in reditu deinde ad Carthusiam a Guiberto captus atque in carcerem coniectus inedia in hoc interire potuerit, dubium mihi admodum est, annone 1099, an sequentis initio Landuinus Brunonem inuiserit, litterasque hic ad primeuos suos Carthusie discipulos per illum horum priorem, a se abeuntem, miserit. Quoquo modo interim res habeat, ea equidem uelanno 1099 uel proxime sequenti ac proin etiam non citius, quam anno 1099, facta esse, satis ex iam dictis liquet. Atque hinc est, cur, ne ab ordine chronico, quem quantum fieri commode potest, in rebus ad Sanctum spectantibus recensendis  sequi statui, deflectam, agere hoc loco uoluerim tum de Landuini ad Sanctum nostrum in Calabriam accessu, tum de epistola, quam, religiosis huius incolis tradendam, Landuino abeunti uir sanctus dedit. Hec porro, quamuis Landuino reuerti in Galliam haud obtigerit, ad corum tamen, quibus erat inscripta, manus peruenit, si Historie litterarie Francie Scriptores tom. IX, pag. 249, recte notent. Et sane recte eos notare, uerosimile ex eo uidetur, quod pretiosum illud monumentum ad posteros peruenerit. Integrum id cuius duas partes duntaxat Mabillonius in Benedictinos a se contextos Annales intulit, Sancti Opera, Colonie Agrippine anno 1611 ac deinde iterum 1640 excusa, tom. III complectuntur, uti etiam Suriani in concinnatam a  Surio Brunonis uitam Annotationes. Lubet illud ex hisce huc transferre.

679. Sic habet: »Fratribus suis unice dilectis in Christo F. Bruno salutem in Domino. Cognito rationabilis, et uere laudande discipline uestre inflexibili rigore, ex crebra ac dulci relatione beatissimi fratris nostri Landouini: nec non audito sancto amore uestro, et incessanti studio erga ea, que integritatis et honestatis, sunt exsultat spiritus meus in Domino. uere enim exsulto et feror in laudem et gratiarum actiones Domino, et tamen amare suspiro. Exsulto quidem, ut iustum est, pro incremento frugum uirtutum uestrarum, me autem doleo et erubesco, inertem et socordem iacere in sorde  peccatorum meorum. Gaudete ergo, fratres mei karissimi, pro sorte beatitudinis uestre, et pro larga manu gratie Dei in uos. Gaudete, quia euasistis fluctuantis mundi multimoda pericula et naufragia. Gaudete, quia quietam et tutam stationem portus secretioris obtinuistis, ad quem cum multi uenire desiderent, multi quoque non nullo conatu contendant, non perueniunt tamen. Multi uero postquam potiti fuere, exclusi sunt, quoniam nulli eorum desuper concessum est.

680. »Ideo, fratres mei, certum ac probatum sit uobis, quod, quicunque optabili hoc usus est bono, si quocunque modo id amiserit, usque in finem dolebit, si quis respectus, uel cura salutis anime sue sibi fuerit. De uobis, dilectissimis fratribus meis  laicis, dico: Magnificat anima mea Dominum, quia magnificentiam misericordie sue super uos intueor secundum intimationem prioris uestri et Patris amantissimi, qui multum gloriatur pro uobis et gaudet. Gaudemus et nos, quoniam cum scientie litterarum expertes sitis, potens Deus digito suo inscribit in cordibus uestris, non solum amorem, sed et notitiam sancte legis sue. Opere enim ostenditis, quid amatis, quidue nostis. Nam cum obedientiam ueram cum omni cautela et studio obseruatis  manifestum est, uos sapienter legere ipsum  fructum suauissimum et utilem Scripture diuine. Ergo, fratres mei, permanete in eo, ad quod peruenistis, et morbidum gregem quorumdam uanissimorum laicorum ut pestem uitate, qui chartulas suas circumferunt mussitantes, que non intelligunt, nec amant, quibus uerbis et factis contradicunt. Qui otiosi et gyrouagi, quotquot bonis et religiosis detrahunt, et se in hoc laudabiles putant, si laudandos infamauerint, quibus obedientia et omnis disciplina odio est.

681. »Fratrem uero Landwinum nobiscum detinere uolui propter graues et crebras infirmitates nostras: sed quia sibi nichil sanum, nichil iucundum, nichil uitale et utile esse sine uobis reputat, non acquieuit protestans mihi in lacrymarum fonte pro uobis emanante,  et suspiriis multis, quanti apud eum sitis et quam perfecta caritate uos diligat. Unde coactionem nullam facere uolui, ne lederem eum, aut uos, quos carissimos pro merito uirtutum uestrarum habeo. Quapropter fraternitatem uestram sedulo moneo, et submisse atque unice precor, ut caritatem, quam corde gestatis, exsecutione operis in ipsum, utpote in priorem et Patrem uestrum carissimum, ostendatis, benigne et prouide subministrando, que sibi pro multimoda ualetudine sua necessaria sunt. Quod si uobis in hoc humanitatis officio non consenserit, malens periclitari de salute et uita, quam aliquid de discipline corporalis rigore omittere, quod prorsus improbandum est, forsitan erubescet, ut, qui primus in religione est, in hac parte posterior  inueniatur, metuens ne occasione sui aliquis ex uobis remissior uel tepidior fiat, quod nullatenus formidandum puto. Ne huius gratie expertes sitis, nostram uicem in hoc tantum uestre caritati concedimus, ut liceat uobis reuerenter eum cogere ad ea, que saluti sue commodastis.

682. »De me, fratres, scitote quoniam mihi unicum post Deum est desiderium ueniendi ad uos, et uidendi uos. Et quando potero, opere adimplebo, Deo adiuuante. ualete.« Surianus, ubi hanc epistolam integram recitauit, ita mox in eam obseruat: »De hac parenetica dicere liceat, quod Petrus abbas Cellensis epist. 3, lib. III scripsit ad priorem et fratres Carthusie de Monte Dei: »In crassitudine  anime bene paste, in abundantia dulcedinis Dei scripsistis, et sicut adipe et pinguedine spiritalis letitie fauces meas repleuistis. Sermo namque uester talis non est, qui adulterinis formis superinductis speciem pietatis representet, et uirtutem abneget. Hoc enim illorum est, qui in corde, et corde loquuntur, uel qui molliunt sermones suos super oleum, cum ipsi sint iacula. Non autem uerbum uestrum sic insulsum, sed gratie plenitudine confortatum uiscera replet Sanctorum, etc.« Hec Petri uenerabilis uerba, que de epistola, a Brunone ad Carthusie Maioris alumnos scripta, merito pronuntiari posse Surianus affirmat, non minori iure pronuntiaris de altera epistola, supra iam sepissime laudata, qua uir sanctus Radulphum uiridem, Remensis  ecclesie prepositum, ad uoti, in habita olim cum eo et Fulcio Monoculo de falsis mundi delectationibus collatione emissi, exsolutionem uehementissime hortatus est. Tanto hec animi erga antiquum amicum affectu, tanta cordis, ut ita dicam, effusione, tanta Spiritus diuini unctione scripta est. Integram eam Commentarii huius initio uidere non licuit, quod, quibus nulla sui parte mutila inserta est, libri nulli, nec ipsa Opera S. Brunonis, Colonie Agrippine anno 1611 impressa, annoque 1640 ibidem recusa, ad manum essent.

683. uerum cum hec tandem urbis huius Carthusiani pro sua humanitate commodare mihi dignati sint, descriptum ex hisce pretiosum illud monumentum lubet etiam huc transferre, ut et id, quod paucis  duntaxat libris insertum inuenitur, quodque ne quidem in Sancti Opera, apud Iudocum Badium anno 1524 Parisiis excusa, penesque nos exstantia, illatum fuisse miror, lectori in promptu sit, et ita simul fidem supra plus semel datam liberem. Sic itaque habet: »Domino suo uenerando Radulpho, Remensi preposito, sincerissime caritatis cultu obseruando, Bruno salutem. ueteris approbate amicitie fides eo preclarior et laude ampliori dignior in te conspicitur, quo rarior apud homines reperitur. Quanquam enim longo terrarum tractu et prolixiore temporis spatio corpora ab inuicem seiuncta sint, animus tamen beneuolentie tue ab amico auelli non potuit. Quod quidem litteris tuis suauissimis  nec non beneficiis,  non solum mihi, uerum etiam fratri Bernardo causa nostri large impensis, aliisque indiciis nonnullis satis ostensum est. Unde grates, non quidem meritis pares, sed tamen ex puro fonte manantes, benignitati tue rependimus. Peregrinum quemdam in aliis legationibus satis fidelem cum litteris ad te dudum direximus, sed huc usque non comparet. Dignum iudicauimus unum ex nostris caritati tue transmittere, qui omnia, que circa nos sunt  copiosius uiua uoce prosequatur.

684. Notificamus ergo dilectioni tue, dignationi tue, quoniam id tibi non ingratum putamus, nos corpore  ualere, et que ad exteriora  pertinent, satis esse pro uoto. uerum etiam operior, supplicans diuine misericordie manum, que omnes inferiores sanet infirmitates meas, et satiet in bonis desiderium meum. In finibus autem Calabrie cum fratribus religiosis, et aliquot bene eruditis  eremum incolo, ab hominum habitatione satis undique remotam. De cuius amenitate erisque temperie et sospitate uel planitie ampla et grata, inter montes in longum porrecta, ubi sunt uirentia prata et florida pascua, quid dignum dicam? Aut collium undique se leniter erigentium prospectum opacarumque uallium recessum cum amabili fluminum, riuorum fontiumque copia  quis sufficienter explicet? Nec irrigui desunt horti, diuersarumque arborum fertilitas. uerum quid his diutius immoror? Alia quippe sunt oblectamenta uiri prudentis, gratiora et utiliora ualde, quia diuina. uerumtamen arctiori disciplina, studiisque spiritualibus animus infirmior fatigatus, sepius his releuatur ac respirat. Arcus enim si assidue sit tensus, remissior est, et minus ad officium aptus. Quid uero solitudo eremique silentium amatoribus suis utilitatis iucunditatisque conferat, norunt hi solum, qui experti sunt. Hic namque uiris strenuis tam redire in se licet, quam libet; et habitare secum, uirtutumque germina instanter excolere, atque de paradisi feliciter fructibus uti. Hic oculus ille conquiritur, cuius sereno intuitu uulneratur Sponsus amore,  quo mundo et puro conspicitur Deus. Hic otium celebratur negotiosum, et in quieta pausatur actione.

685. Hic pro certaminis labore repensat Deus athletis suis mercedem optatam, pacem uidelicet, quam mundus ignorat, et gaudium in Spiritu S. Hec est illa Rachel formosa, pulchra aspectu, a Iacob plus dilecta, licet minus filiorum ferax, quam Lia fecundior, sed lippa. Pauciores enim sunt contemplationis, quam actionis filii. uerumtamen Ioseph et Beniamin plus sunt ceteris fratribus a patre dilecti. Hec pars illa optima, quam Maria elegit, que non auferetur. Hec Sunamitis pulcherrima sola in omnibus finibus Isrel reperta, que Dauid foueret senem et calefaceret. Quam tu, frater carissime, utinam unice diligeres, ut eius amplexibus fotus  diuino caleres amore! Cuius si caritas semel animo insederit, mox illecebrosa illa et blanda deceptrix gloria mundi tibi sorderet, sollicitasque opes  leuiter abiiceres; nec non uoluptates fastidires prorsus, eque animo corporique nociuas. Nouit namque prudentia tua, quis dicat: »Qui diligit mundum, et ea, que sunt in mundo«  »non est caritas Patris in eo.« Et item: »Qui est amicus mundi huius, inimicus Dei constituitur.« Quid ergo tam iniquum, quid sic insane et precipitate mentis, quid tam est perniciosum quidue infelicius, quam contra eum, cuius potentie resistere, cuiusue ultionem iustitie effugere  non uales, inimicitias exercere te uelle? Nunquid fortiores illo sumus? Nunquid, quia patientia pietatis sue nos modo ad penitentiam prouocat, iniurias contemptus tandem non ulciscetur?

686. Quid enim est peruersius, quid tam rationem, iustitiam ipsamque naturam oppugnans, quam creaturam plus diligere quam Factorem? Quid ergo agendum censes, carissime? Quid nisi diuinis cedere consiliis, cedere ueritati, que fallere non potest? Consulit namque in commune dicens: »uenite ad me omnes, qui laboratis et onerati estis, et ego reficiam uos;« Nonne pessimus et inutilis est labor, concupiscentia distendi, sollicitu inibus et anxietatibus, timore et dolore, pro concupitis incessanter affigi? Quod uero onus est grauius,  quam quod mentem a sublimi dignitatis sue arce in infirma deprimit, quod est iniustitia omnis? Fuge ergo, frater mi, fuge has molestias et miserias omnes, et transfer te a tempestate huius mundi in tutam et quietam portus stationem. Nouit etiam prudentia tua, quid nobis Sapientia dicat. »Nisi quis renuntiauerit omnibus, que possidet, non potest meus esse discipulus.« Quod quam pulchrum, quam sit utile, quamque iucundum in schola eius sub disciplina Spiritus S. manere, diuinam adipisci philosophiam, que sola dat beatitudinem ueram, quis non uideat? Quapropter opere pretium est, diligenti examinatione prudentiam tuam ista perpendere; quod si amor Dei te non inuitat, tantorum premiorum utilitas te non prouocat, saltem necessitas  et timor penarum ad hoc compellere debet.

687. Scis namque, qua sponsione obligatus es, et quam omnipotens est ac terribilis sit, cui temetipsum munus gratum et omnino acceptabile deuouisti; cui nec mentiri licet, nec expedit. Nec enim patitur inulte se irrideri. Reminiscitur quippe dilectio tua, quod, cum ego et tu et Fulcius Monoculus quadam die simul fuissemus in hortulo a iacenti domui Ade, ubi tunc hospitabat [al. melius., hospitabatur], de falsis oblectationibus et perituris mundi huius diuitiis, nec non de perennis glorie gaudiis aliquandiu, ut opinor, tractaremus; unde diuino aurore feruentes promisimus ac uouimus Spiritui S., in proximo fugitiua seculi relinquere, et eterna captare, nec non monachicum habitum recipere. Quod et in uicino  peractum esset, nisi tunc Fulcius Romam abiisset, ad cuius reditum peragenda distulimus. Quo moram faciente aliisque interuenientibus causis, diuinus amor elanguit, refriguit animus, feruorque euanuit. Quid ergo superest, carissime, nisi a tanti debiti nexibus te citius expedire, ne pro tam grandi tamque diuturno mendacii crimine iram incurras Potentissimi, et propter hoc cruciatus immanes? Quis namque inultum relinqueret, se a quolibet sibi subdito defraudari munere promisso, maxime si id magne foret sibi estimationis et pretii? Quapropter crede, non mihi, sed prophete, imo Spiritui S. dicenti: »uouete et reddite Domino Deo uestro omnes, qui in circuitu eius affertis munera. Terribili et ei,  qui aufert spiritum principum, terribili apud reges terre.« Cur hec omnia inculcat Spiritus Dei, nisi ut te uouentem perurgeat reddere, quod uouisti.

688. Quid uero reddere grauaris, quod nullam bonorum tuorum facit iacturam uel imminutionem, quodque tua potius, quam illius, cui persolueris, accumulat lucra? Quocirca non te detineant diuitie fallaces, quia inopiam expellere nequeunt: nec dignitas prepositure, que non sine magno administrare possunt periculo anime. Aliena namque, quorum minister sis et non possessor, in proprios usus conuertere  tam est odiosum, quam iniquum. Quod si splendoris et glorie appetens multam uolueris retinere familiam, nonne cum tua, que ex iusto habes, non suppetunt, necesse est,  ut quoquo pacto eripias aliis, quod aliis largiaris? Quod non est, esse beneficum aut liberalem: nichil enim est liberale, quod non idem iustum. uerum et hoc dilectioni tue persuasum cupio, ne pro domini archiepiscopi necessitudine, qui plurimum consiliis tuis credit et nititur, que non omnia iusta uel utilia facile dantur, a tam sublimi declines sponsione; diuina reuocetis caritate, que quanto est iustior, tanto et utilior. Quid autem tam iustum tamque utile, quidue nature humane sic insitum et congruum, quam diligere bonum? Et quid aliud tam bonum, quam Deus? Imo quid aliud bonum, nisi solus Deus? Unde anima sancta, huius boni incomparabilem decorem, splendorem, pulchritudinem ex parte sentiens, amoris flamma succensa,  dicit: »Sitiuit anima mea ad Deum fontem uiuum, quando ueniam et apparebo ante faciem Dei.«

689. »Utinam non asperneris amicum monentem; utinam non surda aure audias uerba Spiritus Dei, utinam desiderio longeque exspectationi mee satisfacias, dilectissime, ne diutius crucietur pro te anima mea curis sollicitudinibusque atque timore. Nam si uenerit  te prius, quam debiti uotum solueris, ab hac recedere uita, me continua tristitia sine aliqua spei consolatione tabescentem relinques. Quapropter et te exoratum et imprecatum cupio, ut uel causa orationis ad sanctum Nicolaum, inde ad nos usque uenire digneris, quatenus uideas eum, qui te unice diligit, et statum rerum nostrarum ac religionis ordinem, nec non  que ad communem utilitatem spectant, mutua uiua uoce tractare possimus. Et confido in Domino, quod non penitebit tanti itineris subiisse laborem. Epistolaris breuitatis excessi modum, quia dum corpore te habere non possum, saltem diutius sermocinando tecum morabor; fraternitatem tuam diu incolumem memorem consilii nostri nec uoti immemorem uigere sedulus exopto. uitam S. Remigii nobis transmittas, oro, quia nusquam in partibus nostris reperitur. uale.« Hanc a Sancto epistolam, cum in Turritana Calabrie eremo uersaretur, scriptam fuisse, ipsamet eius uerba num. 684 posita manifestant; ut autem, cur sub huius finem ad S. Nicolaum Bruno Radulphum inuitet, habeatur perspectum, sciendum  est, sancti illius presulis Myrensis corpus Myra Barium, Apulie ciuitatem, anno 1087, ut Lupus Protospata in Chronico aliique docent, fuisse translatum; quod cum plurimis ab eo tempore miraculis ibidem inclaruisset; peregrinationibus frequentissimis, ad id Barium e remotissimis etiam regionibus susceptis, honorabatur.

690. Porro, antequam iam recitatam epistolam ad Radulphum uiridem Sanctus scriberet, litteris iam ab eo fuerat conuentus, aliasque ad antiquum illum, cui tamen an reddite fuissent, est dubium, amicum suum miserat. Fas est hec omnia colligere ex ipsa, quam iam dedi, Sancti nostri ad Radulphum epistola. Hec enim initio sic habet: »Quanquam longo terrarum tractu et prolixiore temporis  spatio corpora ab inuicem seiuncta sint, animus tamen beneuolentie tue ac amico auelli non potuit. Quod quidem litteris tuis suauissimis  nec non beneficiis, non solum mihi, uerum etiam fratri Bernardo causa nostri large impensis aliisque indiciis nonnullis satis ostensum est. Unde grates, non quidem meritis pares, sed tamen ex puro fonte manantes, benignitati tue rependimus. Peregrinum quemdam in aliis legationibus satis fidelem cum litteris ad te dudum direximus, sed huc usque non comparet. Dignum iudicauimus unum ex nostris caritati tue transmittere, qui omnia, que circa nos sunt, quia minus ad hec calamo et atramento sufficimus, copiosius uiua uoce prosequatur. Notificamus ergo dilectioni  tue, etc.« Tale est epistole, a Sancto ad Radulphum uiridem scripte, initium; e uerbis autem iam datis, quibus constat, fuisse illam ad hunc antiquum Brunonis amicum per aliquem e Turritane eremi alumnis missam, manifestum est. uerum quis fuerit, cui id onus Sanctus iniunxerit, pro certo nequeo edicere, uti nec quis exstiterit ille frater Bernardus, cui Sancti nostri causa benefecisse Radulphus uiridis memoratur proxime huc translatis epistole ad hunc uerbis. Antiquus quidem, quem supra adhuc laudaui, Catalogus monachorum, qui post Sancti obitum Lanuino, tanquam priori, obedientiam in Turritana eremo promisere fratrem quendam, nomine Bernardum, exhibet.

691. uerum hunc cum fratre Bernardo, qui Brunonis  causa a Radulpho amantissime fuit exceptus, asseuerare eumdem idcirco non ausim, quod Bernardus in dicto Catalogo memoratus, si res ita haberet, e Turritana eremo ad Radulphum a Sancto missus fuisse deberet, idque factum non fuisse appareat, cum Bruno, si id fecisset, epistolam per eum ad Radulphum uerosimiliter misisset, et tamen, antequam ad hunc epistolam huc iam transcriptam daret, unam duntaxat ad eum adhuc aliam, quam per peregrinum misit, scripsisse e datis epistole ad Radulphum uerbis uideatur. Porro, uti quis Bernardus ille, a Radulpho Brunonis causa benignissime exceptus, exstiterit, in obscuro est, ita etiam annus, quo epistola, quam per unum e suis ad Radulphum  Sanctus misit, scripta sit, omnino me latet. uerum etsi id ita sit. eam tamen idcirco commemorare hic libuit, quod epistola, quam ad primos suos in Carthusia discipulos Sanctus scripsit, recensenda foret, rectusque ordo ut tam de una quam de altera uno eodemque loco tractetur, exigere uideatur. Atque hinc etiam est cur iam supra eo ipso loco, quo de binis iam memoratis Sancti epistolis agi conueniebat, de reliquis etiam omnibus, que uel Sancti uere sunt uel ei saltem attribuuntur, lucubrationibus serie continua agere constituerim, reque etiam uera §§ binis sequentibus sim acturus.



§ XLII. Sanctus Commentarios in Psalmos et in S. Pauli apostoli Epistolas, qui nomine eius circumferuntur, re etiam uera adornauit; quandonam id et qua methodo fecerit, et quenam preterea lucubrationes certo ei debeant attribui.


692. Commentarios duos, alterum in Psalmos, alterum in omnes S. Pauli apostoli Epistolas, una cum nonnullis Opusculis seu Tractatibus Sermonumque collectione sat ampla Iudocus Ascensius e ms. quod a Guilielmo Bibaucio, Carthusie Maioris Priore, acceperat, S. Brunonis, Carthusianorum institutoris, nomine, Parisiis anno 1524 typorum beneficio uulgauit; eademque deinde Opera omnia, additis etiam nonnullis aliis, uolumineque unico, quo ab Ascensio edita fuerant, in tres tomos diuersos, quorum prior Commentarium in Psalmos, secundus Commentarium in S. Pauli Epistolas, ac tertius denique Opuscula Sermonesque complectitur, discreto Colonie Agrippine anno 1611 iterumque anno 1640 Brunonis  pariter Carthusiani nomine fuere recusa. uerum alia ex iis sunt, que Sanctum nostrum certo habent auctorem; alia contra, que an illius sint disceptatur. Ac de prioribus quidem presenti §, quo, que Opera preter duas § precedenti recitatas Epistolas sancto Carthusianorum Parenti debeant attribui, lectorem edocere statui, agere iam nunc aggredior, tractatu de posterioribus in § sequentem reiecto. A Commentario in Psalmos duco initium.

693. Historie litterarie Francie Scriptores tom. IX, pag. 243, a nonnullis non aliam ob causam, quam quod S. Brunonem Signiensem cum S. Brunone Carthusianorum fundatore confuderint, ex Operum abs hoc concinnatorum Catalogo Commentarium  quempiam in Psalmos erasum fuisse, prefati, ita fere quantum ad substantiam subiungunt: Quo difficultas isthec melius elucidetur, nosse refert, unius nondum integri seculi spatio, ab anno scilicet 1040 usque ad annum 1123 tres floruisse Brunones, qui celebris omnes nominis fuerunt, Psalmis explanandis commentandisue omnes operam dederunt: S. Bruno scilicet, Herbipolensis episcopus, anno 1045 uita functus; S. Bruno, de quo hic nobis sermo; et S. Bruno, episcopus Signiensis, anno 1123 e uiuis sublatus. Prioris in Psalterium Opus una cum aliis eius lucubrationibus iam inde ab anno 1494 typis fuit excusum, et ab his deinde seiunctum Herbipoli anno 1531 ac deinde iterum Lipsie anno 1533 que posterior editio ad proxime antecedentem,  a Ioanne Cochleo factam, fuit exacta. Tandem in Bibliothecam Patrum fuit illata, extatque in Lugdunensi huius editione tom. XuIII. Episcopi Signiensis Commentarius luce publica donatus est a Marchesio, Operumque eius tomi primi, in quo inter Commentarium in Deuteronomium, interque Commentarium in Cantica canticorum ponitur, partem constituit.

694. Hec fere, ut iam dixi, quantum ad substantiam illi; atque ita quenam, tum S. Brunoni Herbipolitano, tum S. Brunoni Signiensi, qui ambo Psalmos commentati sunt, expositio in hosce attribuenda sit, lectorem potissimum edocent; antequam autem, quenam S. Brunoni, Carthusianorum institutori, quem Psalmos pariter explanasse admittunt,  ascribenda sit, exponant, argumenta primum, quibus re etiam uera commentatum esse Psalmos Sanctum nostrum probare nituntur, in medium adducunt. Eadem fere, quo id ipsum probem, adhibere hic lubet, cum alia, que ualidiora sint, inuenire haud potuerim. Paucis e uersiculis, quibus inter funebres Sancti Titulos recudendos tit. 107 Miciacensis prope Aurelianum abbatie monachi Sanctum celebrant, primum locum obtinet sequens hic: »Doctus psalmista, clarissimus atque sophista.« Regulares Noliensis S. uincentii in Inferiori Pictauensi prouincia monasterii canonici in titulo funebri 173, quo Sancto parentarunt, ita habent: »Bruno namque ueram scientiam et prudentiam liberalium artium, nec non ceteras cardinales uirtutes habuit,  et seruauit, quas in bono fine consummauit. Dudum siquidem Ecclesie sedis Remensium summus didascalus, utpote in Psalterio et ceteris scientiis luculentissimus, et columna totius metropolis diu exstitit.« Cum ergo altero e binis hisce Titulis funebribus Sancti nostri in Psalmis doctrina, altero, ut apparet, in his explanandis commentandisue claritas celebretur, ad expositionem commentariumue, quem in hosce ille concinnarit, alludi uidetur; hinc autem, fuisse uere a Brunone Psalmos commentario explanatos, concludendum cum supra laudatis Historie litterarie Francie Scriptoribus, apparet.

695. Attamen, cum fieri queat ut prefatis binis Titulis funebribus, non ad Psalmorum, quem Sanctus  in litteras miserit, Commentarium, sed ad eorumdem, quam, cum Remis alibiue altioris ordinis litteras doceret, uiua uoce fecerit, explanationem alludi non nemo forte contendat, Commentarium a Brunone in Psalmos fuisse reipsa compositum, aliis adhuc argumentis cum laudatis Historie litterarie Francie Scriptoribus lubet firmare. Seculo eodem quo Sanctus obiit, fuisse ab hoc in Psalmos Commentarium contextum, tam firmiter habebatur persuasum, ut librarius, si in simile forsan, quod auctoris nomen non preferret, scriptum incidisset, acceptum ex hoc ecgraphum tam in capite et ad calcem epistole dedicatorie, quam in ipso Operis titulo S. Brunonis, Carthusianorum institutoris, nomine insigniret. Ecgraphum huiusmodi Mabillonii  tempore in Siluiniacensi Ordinis Cluniacensis monasterio, duarum horarum spatio a Molinis in Burgundia sito, asseruabatur; in eo enim, uti ipsemet hic scriptor, qui illud ibidem inuenit, Operum posthumorum tom. II, pag. 29 testatur, legebatur, »Incipit Epistola Brunonis Carthusiensis prepositi ad Hugonem Astensem episcopum. Domino suo Hugoni, etc. . . . Explicit Epistola Brunonis Carthusiensis prepositi, etc. Incipit expositio Psalterii, excepta a Brunone, Carthusiense preposito, ex tractatibus sanctorum Patrum;« ac Mabillonius quidem, ecgraphum illud compositi a S. Brunone, episcopo Signino, in Psalmos Commentarii exemplar, cuius initium ab exemplaribus excusis differret, esse existimauit lib. 70 Annalium Benedictinorum num. 29; uerum, aiunt Historie  lit. Francie scriptores loco citato, neque Operis quod ab hoc antistite compositum, neque illius, quod a sancto Carthusiensis Ordinis Fundatore fuit contextum, exemplar est. Prima, que in Operis contextu leguntur, uerba ostendunt, concinnatum esse ab Odone, Astensi monacho, Commentarium, quem Marchesius ad Operum Brunonis Signini, cui inscriptus est, calcem publici iuris fecit. Librarius itaque, de quo iam mox sumus locuti, non solum in auctoris, cui scriptum illud attribuendum, uerum etiam in Mecenatis, cui dedicatum fuit, nomine errauit, nisi forte, quod subinde etiam alias factum reperitur, duobus diuersis, Hugoni nempe, Astensi episcopo, uti in Ms. exemplari legitur, et Brunoni Signino, uti exemplar excusum prefert, fuerit inscriptum.

 696. Ita quantum ad substantiam Historie litterarie Francie Scriptores laudati. Iam uero, cum librarii antiqui, si quem forte auctoris nomine destitutum in Psalmis Commentarium inuenere, nomen ei S. Brunonis, Carthusianorum institutoris, ascripserint, in ea sane illos, qua Opus huiusmodi a Sancto illo fuisse concinnatum, existimarunt, opinione fuisse, dubitandum non est; quod proinde re etiam uera fuisse a Sancto factum, argumento est perquam ualido. Ad id porro accedit, a scriptoribus fere omnibus, qui celebriores in re litteraria auctores, scriptosque ab hisce libros recensent, Commentarium in Psalmos, qui a S. Brunone, Ordinis Carthusiensis fundatore, adornatus sit, commemorari. At uero,  inquiet fortassis non nemo, sola plurium Brunonum homonymia factum esse potest ut Commentarius in Psalmos, quem ex iis unus, a S. Brunone Carthusiano diuersus, contexuerat, huic tamen per errorem a librariis fuerit ascriptus. Fateor, fieri id ita omnino potuit; uerum ita etiam reipsa factum esse, parum mihi uerosimile apparet. Quod si enim, ut Sancto nostro quispiam in Psalmos Commentarius attribueretur, sola plurium Brunonum, a quorum aliquod Opus huiusmodi fuerit compositum, homonymia sit factum, quidni etiam hac accidit ut Commentarii, tum qui a S. Brunone, Herbipolitano episcopo, in omnia ueteris et Noui Testamenti Cantica, tum qui a S. Brunone Signino in Moysis Libros, in Iob, in Cantica canticorum et Apocalypsim sunt  contexti, Brunoni nostro fuerint ascripti? Sane, cum a nullis prorsus scriptoribus siue antiquioribus siue recentioribus id factum inueniatur, et tamen, ut iam dictum, ab hisce fere omnibus quispiam in Psalmos Commentarius Brunoni Carthusiano attribuatur, multum enimuero uel hinc confirmatur opinio, que uere ab hoc Commentarium in Psalmos fuisse elaboratum astruit, eaque adeo, utpote tum idcirco, tum alias ob causas iam adductas, longe uerosimillima aut etiam prorsus indubitata, est standum.

697. Cum porro res ita habeat, dubitandum etiam non apparet, quin Commentarius a S. Brunone Carthusiano in Psalmos conscriptus, is ipse sit qui primum anno 1524 Parisiis apud Iudocum Ascensium, ac deinde anno 1611, iterumque anno 1640  typis Coloniensibus prodiit. Hic enim Commentarius a Commentario, qui Brunoni Herbipolitano episcopo tribuitur, multum differt, nec contra ac a nonnullis, qui propterea Sancto nostro contexti in Psalmos Commentarii honorem perperam ademerant, putatum ex errore aliquando fuit, cum Commentario, qui Brunonis, episcopi Signini, nomen prefert, est idem; quod iterum, fuisse a Sancto nostro in Psalmos Commentarium elaboratum, argumento est; ut omnia, quo hic illi ascribatur, concurrant, quemadmodum Historie litterarie Francie scriptores, quorum fere omnia hactenus - hic adducta sunt, tom. IX, pag. 245 recte obseruant, mox etiam ibidem. quid de hoc S. Brunonis, Carthusianorum institutoris, Opere censeant, sequentem  fere exponentes in modum: Quicunque id attentione uel mediocri euoluerit, difficile admodum esse fatebitur, inuenire generis huius scriptum, quod simul sit magis solidum et clarum, magis concisum et ab obscuritatis uitio alienum. Si notum magis fuisset, magis etiam fuisset usitatum, neque adeo, quam huc usque fuit, neglectum: recte Psalmorum intelligentie inspirande iudicatum fuisset aptissimum. Auctorem prefert scientiarum omnium gnarum, Deique spiritu repletum, qualem S. Brunonem, post eos qui melius illum nouere, exhibuimus. Ita fere quantum ad substantiam illi; quam autem hec que de dicto Sancti Opere generatim hic affirmant, ueritati consonent, ostendunt que deinde, nonnullis interpositis, quantum  ad methodum in eo seruatam magis particularia adiungunt.

698. Atque ea quidem eo propemodum recidunt: Postquam Sanctus, quid per Psalterium intelligatur, sensusque diuersos, litteralem scilicet, moralem et mysticum, in Psalmis distinguendos, breui Prefatione exposuit, ad textus expositionem progreditur. Methodum hanc ita seruat, ut, cum sensum litteralem assignat, semper eum ad sensum spiritualem seu mysticum, a Spiritu sancto in Psalmis precipue intentum, referat. Ita Bruno Iesum Christum eiusque membra, seu hunc eiusque Ecclesiam ubique fere monstrat. Et uero sola hec uia est, que ad perfectam Psalmorum intelligentiam deducat. Sanctus noster antiquos Patres, qui ante illum  nosce explanarant, euoluerat, eosque iuterdum, ac nominatim S. Ambrosium et S. Augustinum etiam citat, uerbis tamen illorum non transcriptis, ut, que ex iisdem accepit, ea sibi quodammodo propria reddiderit, integrumque Opus ex ipsa eius penu sit depromptum. Dum singulorum Psalmorum, quod, multa rebus obscuris luce affusa, facit, titulos exponit, linguam Hebraicam calluisse sese manifestissime prodit. Idem liquet e uariis in Operis contextu occurrentibus locis, uti etiam eum ad primigenium seu Hebraicum textum, ut, quem uulgata offert, melius exponat, recurrere. In toto Commentarii decursu mirationem de se concitat, ac potissimum, dum Iesu Christi mysteria, ac quempiam Psalmorum locum per alium sacre Scripture textum exponit.  Stylo utitur conciso, simplici, neruoso, claro, nitido tamque probe Latino, quam cuiuscunque alterius, qui eodem, quo Sanctus, seculo floruit, scriptoris stylus esse potuerit. Eximii huius Commentarii editiones alias, quam quas Opera, S. Brunonis nomine tum Parisiis anno 1524, tum Colonie Agrippine anno 1611, ac deinde iterum anno 1640 typis excusa, in capite preferunt, non nouimus, ut iam supra dictum. Optandum interim foret ut Opus omnium fidelium, ac maxime eorum qui publico precum diuinarum ministerio consecrati sunt, manibus tereretur.

699. Tale est quod de preclaro Sancti nostri in Psalmos Commentario Historie litterarie Francie Scriptores ferunt iudicium; quod mihi sane apparet  equissimum, si tamen exceperis quod de Opere illo integro e propria Sancti penu deprompto et tamen partim e sanctis Patribus accepto inuoluit. Restat modo, ut quo id tempore Bruno elucubrarit, determinem. Cum Sancto nostro, ut sacre Scripture studio uacaret, tum maxime, dum in Carthusia Maiori ac deinde in Turritana Calabrie eremo uersaretur, otium fuisse uideatur fuisse tunc ab illo, de quo hic nobis sermo, Commentarium concinnatum uerosimile potest uideri. Attamen, cum nichil omnino obstet quo minus id etiam dum Remis adhuc scholarum prefecturam gereret, altiorisque ordinis scientias doceret, fecisse queat, nec quidquam quod anachoretarum potius, quibus in solitudine preerat, quam  aliorum quorumcunque fidelium instructionem spectet, in illa Sancti nostri lucubratione occurrat, hancne ille, cum seculo nuntium iam remisisset, an ante adornarit, dubium admodum ac incertum apparet. Nec quo tempore lucubratio altera, seu in omnes S. Pauli apostoli Epistolas Commentarius, qui inter Opera Sancti nomine excusa non infimum locum tenet, integrumque Coloniensis horum editionis tomum secundum implet, concinnatus sit, certius definiri potest, uti patescet ex iis que dicam, cum Brunoni Carthusiano Opus illud uere attribuendum ostendero.

700. Plurium Brunonum homonymia, que, ut Sancto nostro in Psalmos, quem tamen adornarat, Commentarius abiudicaretur, aliquando ex supra  dictis fecit, locum hic habere nulla prorsus ratione potest. Etenim scriptor auctorue nullus est Brunoni homonymus, qui eodem, quo hic seculo, aut saltem etate floruerit, Commentariumque in S. Pauli apostoli Epistolas concinnarit. Quare, si, S. Brunonem, Carthusianorum Institutorem, hasce esse commentatum, argumento sat solido, alicunde quesito, possit probari, omnia penitus Operis exemplaria, que Sancti nomine insigniuntur, opinioni eorum, qui huic illud ascribunt, suffragantur; re autem uera sat solidum, quod S. Pauli apostoli Epistolas commentatum esse Sanctum nostrum ostendit, argumentum ex eius in Psalmos Commentario, cum contextus hic ab illo ex dictis certo sit, deducitur. Idem enim stylus, eademque methodus, quam in  Psalmis commentandis secutus est Sanctus, in Commentario etiam, quo S. Pauli Epistolas exposuit, inuenitur. uoces, id est, quas in explanandis Psalmis, quo precedentem auctoris locutionem locutione altera seu phrasi clariorem meliusue explicatam reddat, non raro adhibet, frequenter etiam in S. Pauli apostoli Epistolarum Commentario recurrunt. Ad hec, quod quin postremum hoc Opus S. Brunonis uere sit, dubitandi omnem locum adimit, clausula est, in antiquo Commentarii huius exemplari a Mabillonio reperta hisque uerbis concepta: »Explicit Glossarius Brunonis eremite super Epistolas B. Pauli apostoli.«

701. Atque ita Sancto, qui nomine eius editus est, scriptum in omnes S. Pauli Apostoli Epistolas Commentarium  merito attribui, modo habemus; de tempore adeo quo hunc a Brunone concinnari contigerit, nunc dicamus. Sunt quidem qui Sanctum, cum in solitudine seu Carthusiana seu Turritana iam uersaretur, Opus illud contexuisse uerosimilius autumant: et sane, cum tunc omni alia cura liber conscribendis libris uacare facile potuerit, esse uidetur cur id eum tunc fecisse non immerito estimes; attamen cum Bruno, dum Remis adhuc, seculo nondum relicto, uersaretur, studiis animum assidue excoluerit, facileque interea Opus illud concinnare potuerit, non est etiam cur id tum certo non fecisse sit credendus. Quapropter idne tunc, an cum in solitudinem iam secessisset prestiterit, ambigendum quam maxime  uidetur; cum autem, quo dubium id esse desinat, non tantum non in ipso illo Opere, sed nec alibi quidquam occurrat, tempus, quo Commentarium proxime memoratum Sanctus scripserit, non minus sane, quam quo Commentarium in Psalmos adornarit, apparet incertum: idque adeo in medio relinquens, que de methodo, quam in Opere illo adornando secutus est sanctus noster, dicenda sunt expedio. Integrum primo capitis cuiusque textum transcribit, singulasque deinde ex ordine sententias clare ac succincte exponit, unice studens ut omnia que in hisce continentur, seu ethice seu fidei ac dogmatis capita lectori manifesta efficiat. Sententiarum uerba ad Grammatice leges nonnunquam explanat; nonnunquam etiam, que uerbis aliis  Grece et Hebraice, quod utramque hanc linguam eum calluisse argumento est, significatio competat, exponit. Hec fere etiam, quantum ad substantiam, omnia de methodo quam in suo in S. Pauli Epistolas Commentario Sanctus noster tenuit, Historie litterarie Francie Scriptores laudati tom. IX, pag. 247 suppeditant, addentes etiam nonnulla de Sancti quantum ad Dei gratiam et liberum hominis sub hac arbitrium doctrina.

702. uerum cum hec ad methodum a Sancto in suo, de quo hic nobis sermo, Opere seruatam non spectent, longiusque, quam par sit, ab instituto nostro, quod duntaxat, que Sancto attribuantur Opera, et quo, que illius uere sunt, tempore, modoque scripta sint, examinari exigit, nos abducerent,  missis iis, de Parenetico ad celestia capessenda Epigrammate, preclaraque fidei confessione, que e scriptis Sancto nostro indubio attribuendis commemoranda adhuc hic restant, quepiam proferre in medium nunc lubet. Ac primo quidem Pareneticum illud Epigramma seu, ut ab aliis uocatur, Elegiam de mundi contemptu Brunonis certo esse, uel ex eo liquet quod auctori alteri neque a recentioribus neque a uetustioribus scriptoribus attribuatur; quanti autem pretii id sit, cuique tum ex Opusculi, quod integrum num. 56 iam recitaui, inspectione, tum e sepius repetitis eiusdem in Opera uaria, que omnia hic recensere opere pretium non est, illationibus diiudicandum relinquo Quod modo ad preclaram, que Sancti etiam certo est, fidei confessionem  spectat, hanc uir sanctus cum morti sese uicinum sentiret, emisit, eique nominatim, que ad SS. Trinitatis ac diuini uerbi Incarnationem spectant, inseruit; in fine etiam, uerosimillime ut, pro more  tunc usitato, quantopere Berengarii heresim detestaretur ostenderet, adiungens: »Credo etiam Sacramenta, que sancta credit et ueneratur Ecclesia, et nominatim panem et uinum que consecrantur in altari, post consecrationem uerum corpus esse Domini nostri Iesu Christi, ueram carnem et uerum Sanguinem, que et nos accipimus in remissionem peccatorum nostrorum et in spe salutis eterne.« Scripti huius fragmenta duntaxat aliqua in conscriptas a se Sancti uitas intulerant  eius biographi; uerum id integrum Surianus in suis ad contextam a Surio Sancti uitam Annotationibus pag. 253 et seq., ac deinde etiam Mabillonius, quarto Analectorum tomo p. 400 et seq. publici iuris fecit. Integrum id nos pariter, cum de tempore, quo Sanctus obiit, tractabimus, Commentario huic inseremus; de Operibus que Sancto attribuuntur, nec tamen eius certo sunt, modo agendum.



§ XLIII. An opera, a iam memoratis diuersa, que Sancti nomine edita sunt, uere eum habeant auctorem.

703. Lucubrationes que Sancti nomine edite sunt, et tamen an eum uere habeant auctorem disceptatur, in opuscula seu tractatus particulares, et in sermones  seu homilias diuiduntur. Ut, que in decursu dicenda sunt, studioso lectori clarius queant proponi, singularum illarum lucubrationum qualemcunque notitiam, antequam an Sanctum nostrum uere habeant auctorem inquiram, premitto, translatis huc titulis saltem, quibus queque tom. III Operum, nomine Brunonis Colonie Agrippine anno 1611 iterumque anno 1640 editorum, afficiuntur. Ac primo quidem tituli, quibus opuscula horumque capita insigniuntur, sequentes hi sunt: »Liber de laudibus Ecclesie; capita octo, nempe I de Paradiso, II De arca Ne, III De tabernaculo federis, Iu De templo Salomonis, u De muliere, per quam significatur Ecclesia, uI De ciuitate sancta Hierusalem, uII De basilicis, que ab episcopis ordinantur, uIII  De euangelicis lectionibus. Liber de ornamentis Ecclesie, continens capita duodecim, I De fide, II De spe, III De caritate, Iu De quatuor uirtutibus cardinalibus, u De humilitate, uI De misericordia, uII De pace, uIII De patientia, IX De castitate, X De obedientia, XI De abstinentia, XII In quibus uirtutibus Ecclesia ornatur. Liber de nouis continens capita decem, nempe I De nouo mundo, II De celis nouis, III De nubibus nouis, Iu De montibus nouis, u De arboribus nouis, uI De animalibus nouis, uII De potestatibus nouis, uIII De nouo mari ac nouis piscatoribus, IX De auibus nouis, X De fluminibus nouis.«

704. Atque hi quidem opusculorum, ad quorum etiam primi caput ultimum sermo de ecclesie dedicatione  adiicitur, tituli sunt; sermonum uero seu homiliarum, quas liber, qui de festiuitatibus festiuitatum inscribitur, comprehendit, sequentes: »De SS. Trinitate sermones tres. De Natiuitate Domini sermo unus. In octaua Epiphanie sermo unus. In Ramis Palmarum sermones duo. In Cena Domini sermo unus. In die Parasceues sermones duo. In die sancto Pasche sermo unus. In Ascensione Dominica sermones duo. In die sancto Pentecostes sermones duo. Sermones quinque de beata uirgine, I De laude B. Marie Ciuitatis Dei, II De Natiuitate eiusdem, III In Purificatione, Iu In Annuntiatione, u In Assumptione. Sermones quinque I De Martyribus, II De Christo uite, et eius uinea, III De Martyribus, Iu De bonis et malis fratribus  cohabitantibus, aut martyribus simul occisis, u De laudando Deo instrumentis musicis, per que martyrum cruciatus et confessorum afflictiones et confessiones designantur.« Sermonibus hisce seu homiliis, quas, que iam supra memoraui, Sancti nomine edita opera complectuntur, sermones de SS. Confessoribus undecim, aliique tres subduntur. Ac horum quidem posteriorum primus inscribitur »De uirginibus, II De sancto Michele archangelo, III De contemptu diuitiarum;« aliorum uere undecim, qui hosce precedunt, primus est »De sale et luce ex uerbis Domini, et ciuitate in monte posita de apostolis et ceteris doctoribus ac confessoribus, II De lucerna posita super candelabrum, applicata Salomoni,  Christo et beato Benedicto, in cuius festo habitus est, et applicabilis cuilibet confessori, III De diuersis oculis et de episcopis, Iu De puteis Abrahe id est, sacre Scripture, quos aperiunt apostoli et catholici doctores, u De lumbis precinctis et lucernis ardentibus confessorum, uI De talentis unicuique, sed precipue episcopis et aliis prelatis ad lacrum faciendum in illis a Domino creditis, uII De confessoribus, quibus uigilandum est, uIII De continentia et mundo corde, deque pontificum officio per rationale significato, IX De quouis Sancto, qui relictis omnibus, Deum secutus est, etiam de uirgine, X De apostolis, euangelistis et doctoribus sanctis, XI De doctoribus et predicatoribus sanctis.«

705. Atque hec sunt opuscula omnia seu tractatus,  itemque homilie seu sermones, qui operum Sancti nostri nomine, curante Theodoro Petreio, Colonie Agrippine anno 1611, iterumque post huius obitum anno 1640, typis excusorum, tomum tertium constituunt. uerum Historie litterarie Francie Scriptores tom. IX, pag. 242, opusculis omnibus seu tractatibus, ac sermonibus, qui Brunoni Carthusiano tum in hac operum eius editione, tum in altera, supra memorata atque a Iudoco Badio, seu, uti a patria etiam uocatur, Ascensio anno 1524 adornata, attribuuntur, generatim recensitis, subiungunt: »uerum e grandi illo scriptorum, in duabus illis editionibus S. Brunonis nomine excusorum, numero expungi debent hinc opuscula omnia seu  tractatus particulares, hinc sermones omnes seu homilie. Nec hi, nec illi, ut ut nomine eius condecorati, ad eum pertinent, tantumque per errorem, ex ipso illo nomine natum, contigit ut ascripti ei fuerint. Totidem sunt fetus calami S. Brunonis Signini episcopi, anno 1123 uita functi, ac proin Carthusianorum Institutori equalis. Dubitari hac de re non potest, dum huic illos a Petro Diacono Cassinensique bibliothecario, qui ante idem  seculum medium scripsit, in operum suorum duobus, opusculo nempe De uiris illustribus Cassinensibus, et Chronico monasterii Cassinensis, ubi eos singulatim enumerat, attribui uidemus. Et uero Mauro Marchesio, Cassinensi decano, cure fuit asserere eos ac reddere uero suo auctori, sub cuius  nomine uenetiis imprimi eos fecit, duobus tomis discretos, qui non nisi unum molis iuste uolumen constituunt. Editio est anni 1641, et exacta ad plura antiqua mss., que complectuntur alia eiusdem antistitis opera, que inter nonnulla sunt, que Petri Diaconi diligentiam fugerant.«

706. Hactenus illi; uerum cum inter opera, que Maurus Marchesius anno 1651 uenetiis S. Brunonis Signini seu Signiensis episcopi nomine edidit, sint etiam, uti ipsimet hic fatentur, nonnulla, que in suppeditato a Petro diacono operum, que Sanctus hic ordinis Benedictini antistes contexuit, elencho non occurrunt, cur Marchesio, hec etiam S. Brunonis Signini esse contendenti, assensum, uti uerbis recitatis faciunt, prebuere? An quod in antiquis  mss., opera alia, que Signini presulis certo sunt complectentibus, fuerint a Marchesio reperta? Hanc sane ob causam ita opinatos illos esse, ex ultima uerborum huc translatorum periodo apparet. uerum cum ex Brunonis nomine, quod Sanctus Carthusianorum institutor cum sancto ordinis Benedictini Signino episcopo habet commune, factum esse queat, imo reipsa, quemadmodum laudati Historie litt. Francie scriptores uerbis recitatis uolunt, factum sit ut opera que a Petro diacono S. Brunoni Signino diserte attribuuntur, S. Brunoni Carthusiano a librariis fuerint adscripta, quidni etiam factum eodem ex capite esse queat ut opuscula seu opera quepiam, in suppeditato a Petro diacono operum, que Bruno Signinus composuit, Catalogo expresse  non memorata, huic per errorem a librariis, mss. antiquorum, in quibus a Marchesio fuere inuenta, auctoribus fuerint ascripta, licet interim non illius, sed S. Brunonis Carthusianorum institutoris essent? Aiunt quidem illa in mss. hisce antiquis, e quibus a Marchesio eruta fuere, adiuncta fuisse aliis operibus, que Brunonis Signini esse, certum omnino est atque indubitatum. uerum quid tum? Codex ms. antiquus, e quo S. Brunonis Carthusiani opera anno 1524, Iudocus Ascensius edidit, alterque, qui tum in Carthusia Maiori asseruabatur, scriptis in Psalmos et in omnes S. Pauli apostoli Epistolas Commentariis, qui Sancti nostri certo sunt, adiuncto etiam, ut laudatus Iudocus Ascensius in prefixa hisce epistola dedicatoria fidem facit, alia habebat  opuscula, que una cum Commentariis illis hic uulgauit, queque tamen omnia S. Brunonis Carthusiani non sunt, uti mox, prefatis scriptoribus, qui nulla ex hisce ei attribuunt, partim assentiendo docebo.

707. Atque ego quidem, ut ea in dictos mss. codices seu in horum unum, e quo deinde alter sit transcriptus, fuerint illata, factum reor ex ignorantia precipitiue iudicio librarii, qui, cum omnia Sancti nostri opera describenda sibi sumpsisset, forteque fortuna in opuscula que Brunonis simpliciter nomen, nullo addito nomini huic titulo, preferrent, ea Brunonis nostri aut nullo plane aut perexiguo premisso examine, esse existimarit  eaque propterea aliis a se iam descriptis genuinis huius operibus adiecerit. uerum cum res ita habeat quidni etiam simili ratione factum esse queat, ut in codices mss. antiquos, qui Marchesio preluxere, aut saltem in horum unum, e quo reliqui deinde fuerint descripti, opuscula aliqua, que S. Brunonis, Signini episcopi, non sunt, fuerint illata? Ex opusculis itaque homiliisque, que Sancti nostri nomine Parisiis ac deinde Colonie Agrippine in lucem prodiere, atque a Marchesio interim huncque secutis Historie litterarie Francie scriptoribus S. Brunoni, Signino episcopo, attribuuntur, uere huic illa attribuenda uidentur, que tum tituli parum uulgaris, quem preferunt, tum argumenti, quod tractant, ratione conueniunt cum operibus, que a Brunone,  Signino seu Signiensi episcopo, concinnata fuisse, Petrus Diaconus in Opusculo De uiris illustribus Casinensibus cap. 34 alibiue diserte testatur. Ea sedet sententia, quod, quamuis hic scriptor a ueritate etiam subinde deuiasse deprehendatur, nec cum Leone Marsicano, qui, quod deinde Petrus continuauit, Casinense Chronicon incepit, grauitate et auctoritate comparandus uideatur, Brunoni tamen Signino opera, que sancti huius antistitis non essent, ascripsisse censendus non sit, cum haud dudum, postquam hic ad Dominum migrasset, in monasterio Casmensi, uti, qui primus eius De uiris illustribus Opusculum publice iuris fecit, apud Muratorium tom. uI Rerum Italicarum scriptorum Ioannes Baptista Marus in sua in id prefatione  aliique bibliographi passim docent, bibliothecarium egerit, credibileque proinde sit, ad manum eum habuisse opera, que a Sancto illo presule, qui et ipse aliquandiu in monasterio Casinensi monachum atque etiam abbatem egerat, scripta esse, loco citato asseuerat.

708. Hinc cum Petrus Diaconus, fuisse a Brunone Signiensi expositionem in Psalterium, in Genesim, in Exodum, in Leuiticum, in Numerum, in Deuteronomium, in Cantica canticorum et in Iudicum conscriptam, capite citato prefatus, mox subiungat: »Fecit et sermones hos: De laudibus Ecclesie in dedicatione templi, De Paradiso, De arca Ne, De tabernaculo federis, De templo Salomonis, et de muliere, per quam Ecclesia significatur.  De ciuitate sancta Hierusalem; De basilicis, que ab episcopis dedicantur. Item De euangeliis; De ornamentis Ecclesie, De fide, De spe, De caritate, De quatuor uirtutibus, De humilitate, De misericordia, De pace, De patientia, De castitate, De obedientia, de abstinentia: Ubi Ecclesia ornatur, De nouo mundo, De celis nouis, De nubibus nouis, De montibus nouis, De arboribus nouis, De potestatibus nouis, De mari et piscatoribus nouis, De auibus nouis, De fluminibus nouis, De animalibus nouis,« libros seu tractatus tres, num. 703 memoratos, Sanctoque nostro in prefatis operum eius editionibus ascriptos, quorum primus, in capita octo diuisus, »De laudibus Ecclesie,« secundus, capita duodecim  complectens, »De ornamentis Ecclesie,« ac tertius denique, capitibus decem discretus, De nouis inscribitur, a S. Brunone, Signino seu Signiensi episcopo, fuisse reipsa contextos, uerosimillimum e titulorum, argumentum, quod tractant, exprimentium, insolentia seu nouitate, apud Petrum Diaconum quoque hic occurrente, apparet. uerum, quod ad librum, qui »De festiuitatibus festiuitatum« inscribitur, spectat, cum hic, prout siue Sancti nostri siue Brunonis Signini nomine est editus, sermones non paucos, quos neque ex titulo singulari seu parum uulgari, qui apud Petrum Diaconum quoque loco proxime cit. occurrat, neque aliunde sancti illius antistitis esse certo constat, complectatur, sintne huic illi, an Sancto nostro attribuendi,  est dubium, cum, preterquam quod prioris e binis hisce Sanctis esse, neque e Petro Diacono neque aliunde, ut iam dictum, constet, fieri possit ut in mss. codices, in quibus a Mauro Marchesio, una cum operibus Brunonem Signiensem certo habentibus auctorem, fuere inuenti, ratione supra exposita, ut ut uere sancti huius antistitis non essent, fuerint illati.

709. At uero, inquies, Petrus in Chronici Casinensis supplemento, lib. Iu, cap. 31, de Brunone Signiensi sic scribit: »Non autem idem uir otiose hic uixisse credendus est, qui tales ac tantos nobis Scripturarum exposuerit libros, de quibus summam. illorum scilicet qui in nostris manibus uenere, pandere curamus, super Psalterium,  super Genesim, super Exodum, super Leuiticum, super Numerum, super Deuteronomium, super Isaiam, super Cantica canticorum, super Iudicum, super Apocalypsim. De totius autem anni festiuitatibus atque diebus Dominicis composuit sermones sexaginta nouem, homelias centum quinquaginta quinque.« Quibus uerbis cum Petrus Diaconus plures sermones homiliasque S. Brunoni, Signiensi episcopo, attribuat, quam cap. 34 De uiris illustribus recenseat, simulque sese omnia, que a Sancto hoc antistite composita fuere, opera ad manum non habuisse innuat, fieri facile potest ut sermones in Operum S. Brunonis Carthusiani editionibus supra memoratis Sancti huius Patriarche nomine uulgati, ut ut apud Petrum Diaconum in homiliarum sermonumque  S. Brunonis Signini elencho titulis parum usitatis insolitisue affecti non reperiantur, concinnati tamen uere ab hoc fuerint. Fateor, sic habet: uerum, cum equidem homilias sermonesque dictos Brunonem Signiensem habere auctorem, e Petro Diacono certum, ut iam dictum, non sit, fuerintque ex iam supra dictis iidem tam in codicibus mss. antiquis, qui, que S. Brunonis Carthusiani certo sunt, opera complectebantur, quam in codicibus itidem mss. antiquis, qui, quas nemo Brunoni Signino negat, lucubrationes continebant, reperti, sintne huic Sancto ex ordine Benedictino presuli, an potius S. Brunoni, Carthusianorum institutori attribuendi, manet adhuc dubium.

 710. Nec est quod reponas, constare saltem e Petro Diacono, plures fuisse a Brunone Signino sermones compositos, eosque proinde, de quibus hic disserimus, huic potius esse, quam Brunoni Carthusiano ascribendos: uti enim, quin Bruno Signiensis plures, imo plurimos sermones concinnarit, ambigendum non est, ita nec, quin id Bruno noster fecerit, reuocari potest in dubium. Ita colligendum reor e Sancti tum Epitaphio, tum Titulo funebri, inter recudendos 166; in priori enim e binis hisce monumentis antiquis, quod Brunonis tumulo fuit ascriptum, Sanctus hic Carthusianorum Institutor ita loquens inducitur:

Primus in hac eremo Christi fundator ouilis.
   Promerui fieri, qui tegor hoc lapide.
 Bruno mihi nomen, genitrix Alemania, meque
   Transtulit ad Calabros grata quies eremi.
Doctor eram, preco Christi, etc.
In posteriori uero, quo Andegauensis S. Mauricii ecclesia Sancto nostro parentauit, sequens una cum multis aliis de S. Brunone legitur uersiculus: »Multos sermones faciebat per regiones.« Cum ergo Sanctus noster, uti e iam recitatis, que prefata bina monumenta antiqua suppeditant, testimoniis manifestum est, preconem Christi egerit, dubitandum non est, quin sermones etiam, quos ad populum dixit, concinnarit. Quod cum ita sit, non est sane cur, ob sermonum a S. Brunone, Signiensi episcopo, compositorum multitudinem, huic potius, quam Brunoni nostro attribuamus editos huius nomine sermones,  qui titulis, argumentum quod tractant exprimentibus, insolitis seu parum uulgaribus haud distinguuntur.

711. Reponi quidem potest, sermones quos Sanctus ad populum habuit, non lingua Latina, sed idiomate uulgari fuisse indubie conscriptos, ac proin ex horum quos concinnarit multitudine, pro sermonibus Latine conscriptis, de quibus hic disputamus, ei attribuendis argui non posse; uerum ex eo quod multos Bruno idiomate uulgari sermones adornarit, multos etiam eum, quos ad suos uel in altioris ordinis scientiis Remis discipulos uel in Carthusie Calabrieque cremis monachos dixerit, Latine concinnasse, credibile apparet. Quare quorumdam saltem ex iis qui nomine eius prodierunt, nec a  Petro Diacono Brunoni Signiensi diserte attribuuntur, reuera ipsum esse auctorem, uero prorsus absimile non est, licet interim id de omnibus illis, ac nominatim de eo qui inter undecim ei attributos De confessoribus sermones secundum locum obtinet, asseuerare non ausim, quod, quemadmodum Marchesius in sua De S. Brunone Signino eiusque operibus dissertatione historica, hisce prefixa, recte notat, in fine ea contineat, que non nisi a monacho, Regulam Benedictinam professo, dici potuisse uidentur. Primi quidem Carthusiani iam inde ab ipsis S. Brunonis temporibus S. Benedictum Patrem suum appellauere, eiusdemque festum solemni ritu hodieque celebrant; ut proinde, etsi etiam et in sermone  illo auctor, quod tamen non facit, Patris nomine condecoraret S. Benedictum, propterea tamen Brunoni, Carthusianorum institutori, esse eum certo abiudicandum, consectarium nondum foret; uerum in fine eiusdem ea preterea tum de S. Benedicto, tum de domibus Benedictinis proloquitur, que nescio an in uirum S. Benedicti Regulam non professum quadrare facile admissuri sint omnes qui illum, de quo hic, sermonem attente euoluerint.

712. Ut ut sit, aliquos equidem e sermonibus, qui Sancto nostro in operum eius editionibus supra laudatis attribuuntur, re etiam uera ad eum fortassis pertinere, ex iis que iam ante adduxi in medium, in animum induco, etsi interim in iis plane eadem  non uideatur, que in aliis Sancti operibus, styli ratio; aliquantulum enim diuersam in diuersis scriptionis generibus styli rationem ab uno eodemque scriptore subinde adhiberi, quid mirum? uerum quandonam sermones illos Sanctus composuerit? Cum exhortationes, quas complectuntur, monachis ut plurimum conueniant, fuerint uerosimilius iidem abs illo, cum in eremo seu Carthusiana seu Turritana iam uersaretur, compositi, atque ad eos, qui in disciplinam eius ibidem sese dederant, pronunciati. Nec propterea tamen putes uerosimile non esse Sanctum nostrum, cum Remis adhuc uersaretur, uerba ad populum, contra ac num. 95, docuimus, unquam fecisse; etsi enim Latinos, de quibus hic, sermones tunc uerosimillime haud habuerit, habere  potuit alios, idiomate uulgari contextos, qui modo interciderint aut nunquam etiam in litteras missi fuerint. Idem etiam puta de sermonibus, si quos forte Sanctus, cum in solitudinem, seculo relicto, iam secessisset, ad populum unquam habuerit; quod re etiam ipsa factum esse, uero haud apparet absimile. Quidni enim factum esse queat ut Sanctus noster, etsi iam eremitarum, quorum ad populum uerba facere non est, uite institutum amplexus, sermones subinde ad populum habuerit aut in itineribus, que ex dictis confecit, aut in ecclesiis, eremo seu Turritane, seu Carthusiane, quam incolebat, uicinis, ad eas ab episcopis, per pia incensaque uiri, cuius raram uite sanctitatem perspectam habebant, monita gregi sibi commisso prodesse uolentibus,  euocatus? »Multos sermones  faciebat per regiones.«

713. Sed hec de sermonibus; quos Sanctus composuerit atque ad populum discipulosue suos dixerit, disseruisse sufficiat. Sunt porro duo adhuc alia opera, que Sancto nostro preter iam supra recensita attribuuntur. Primum horum est, cuius meminit Posseuinus in Apparatu sacro, operum omnium, que uel Sanctus uere contexuit, uel contexta ab eo credi a nonnullis sciebat, elencho subiungens: »Exstat autem ms. liber De laudibus uite solitarie, ab eodem Brunone conscriptus, apud Paulum Rogerium, Carthusianum, Carthusie uenete.« Hinc  Theodorus Petreius, cum, omnia S. Brunonis opera Colonie Agrippine recudi esset curaturus, librum illum, quo una cum hisce imprimeretur, habere desiderans, in Carthusiana, quam adornauit, Bibliotheca pag. 33, enumeratis omnibus que Brunonis esse putabat operibus, adiecit: »Quibus  Posseuinus addit librum De laudibus uite solitarie, quem dicit ueneta in Carthusia apud Paulum Rogerium, nostre familie Religiosum, manuscriptum asseruari; quo utinam potiri liceret! ut nimirum simul cum ceteris Diui Brunonis operibus, iamiam per nos de superiorum uoluntate reuidendis recudendisque prelo committatur.« Libri quoque De uite solitarie laudibus, qui apud Paulum Rogerium, Carthusie uenete  alumnum, asseruatur, e Posseuino in suis in contextam a Surio S. Brunonis uitam Annotationibus pag. 251, Surianus meminit. uerum cum Petreius ea, que iam dixi, in contexta a se, annoque 1609 typis uulgata ordinis Carthusiensis Scriptorum Bibliotheca in litteras mittat, nec tamen laudatus, qui a Brunone scriptus sit, De uite solitarie laudibus liber in lucem hactenus, quod sciam, fuerit prolatus, multum dubito, an errore factum non sit, ut librum illum ms. apud Paulum Rogerium, Carthusie uenete alumnum, exstare existimarit Posseuinus.

714. Quid si apud Paulum Rogerium liber quispiam exstiterit, opuscula nonnulla, S. Brunoni Carthusiano attributa, complectens, eique, quod epistolam quoque a Sancto ad Radulphum uiridem  scriptam, in qua nonnulla in uite solitarie laudem commemorantur, contineret, titulus libri De uite solitarie laudibus fuerit ascriptus? Atque hec de primo e duobus operibus, que in operum, Sancto attributorum, editionibus non sunt, et tamen ei, ut iam monui, a nonnullis ascribuntur; quod modo ad secundum ex hisce pertinet, oratio hec est ad Iesum crucifixum, a uocibus hisce: »Ante oculos tuos, Domine, culpas nostras ferimus,« etc., incepta, quam Meleager Pentimalli, breui a se conscripte, annoque 1622 typis Romanis uulgate S. Brunonis uite prefixit, Sanctoque huic Carthusianorum Institutori attribuit. uerum, inquit fere quantum ad substantiam in sua de S. Brunone Historia seu uita Zannottius, sepius iam supra laudatus, multum hic  errat Pentimallius, cum oratio illa, ut Antonius Maggius, Augustinianus Bononiensis, in opere quod anno 1700 typis edidit, probatum dat, S. Augustino ciuitate Hipponensi, cuius episcopus erat et a Wandalis undique obsessa, fuerit composita, quo ea et gregem sibi commissum ad diuinum auxilium implorandum animaret, et propria sua peccata ante Crucifixum genuflexus amare plangeret. Alia de operibus, que uel Sancti sint, uel ei attribuantur, dicenda non inuenio, ac proin ad alia, que ad eum pertinent, iam propero.



§ XLIu. Beneuolum iterum erga se Sanctus comitem Rogerium, decretorio morbo iam decumbentem, experitur, huncque deinde uita functum haud dudum post sequitur, confirmatis ei antea a Paschali papa donationibus omnibus, priuilegiisque, que uel a comite Rogerio uel ab aliis acceperat.


715. Milites omnes, qui in obsidione Capuana Rogerium comitem, dominum suum, Capuanis prodere uoluerant, captique, cum proditionis consilium exsecutioni iamiam essent mandaturi, fuerant, Sancto nostro hic in seruitutem perpetuam, dato, quod § XXXIX integrum fere recitaui, diplomate, anno 1099 ex dictis iam tradiderat; uerum cum in hoc singulorum illorum militum, filiorumque eorumdem, quos simul Sancto Turritaneque eremo in seruitutem perpetuam is princeps pariter tunc dederat, nomina non essent expressa, Lanuinus, monasterii S. Stephani Prior, ad maiorem donationis  firmitatem a comite Rogerio ex egritudine, e qua obiit, Mileti decumbente, diploma aliud, in quo hec singillatim exprimuntur, postulauit, princepsque singulari suo in S. Brunonem amore, ut dubitandum non apparet, non parum ad id impellente, postulationi eius annuens diploma, quale is cupiebat, impertiit. Exstat id, sed initio, quantum opinor, mutilum, apud Surianum in Annotationibus ad conscriptam a Surio Sancti uitam pag. 234 et sequentibus.

716. Hisce uerbis concipitur: »Hec sunt nomina et linee seruorum et uillanorum centum duodecim, qui inuenti sunt cum Sergio proditore in obsidione ciuitatis Capue Kalendis Martii, Incarnationis Domini anno millesimo nonagesimo octauo, indictione  sexta, quos ego Rogerius, Calabrie et Sicilie per Dei uoluntatem comes, pro miraculo, quod Deus dignatus est mihi uisibiliter ostendere orationibus B. Brunonis ad salutem fidelium Christianorum, qui mecum erant, et meam, donaui eidem P. Brunoni, eiusque successoribus non solum ipsos, sed etiam filios filiorum suorum usque in sempiternum, in seruos perpetuos et uillanos cum omnibus bonis eorum mobilibus et stabilibus, habitis et habendis, ubique locorum sistentibus, cuiuscunque sint artis siue negotii, siue marinarii; quos proditores ex sententia interfici diuersis generibus suppliciorum damnaueram; sed ad petitionem dicti P. Brunonis tum eis mortem perniciosam peperci; et ad ecclesiarum B. Marie de eremo et B. prothomartyris  Stephani obligaui perpetuas seruitutes et uillanigia, et inde fieri feci chirographum apud Squillatium cum donatione quam feci de monasterio S. Iacobi de Muntauro et tenimenti sui. Sed eorum nomina et linee non habentur in eodem chirographo. Ad petitionem autem F. Lanuini, Prioris ecclesie S. Stephani, isto priuilegio iussi poni in memoriam sempiternam, et hec nomina et linee dictorum seruorum et uillanorum.«

717. Rogerius modo familiarum, quas in seruitutem perpetuam S. Brunoni eiusque successoribus dedit, nomina recenset, que, qui uolet inueniet loco citato apud Surianum, qui primo quidem in horum nonnulla, que transcribit, ita obseruat:  »Nomina harum familiarum impresentiarum perseuerant pro magna parte, et degunt in pagis, monasterio  subiectis in utroque foro, qui sunt Serra, Spatul, Biuungium, Gasparina et Montaurum, et in Monte-pauone in temporalibus tantum subiecto, uti putatur fuisse Oliuianum uel Arunchum, et in aliis circumpositis pagis et oppidis. Quedam mutauerunt uocales litteras uel syllabas paucas.« Deinde uero, reliquarum, quas Sancto in seruitutem Rogerius dedit, familiarum allatis nominibus, diplomatis, seu priuilegii, cuius iam initium dedi, finem seu clausulam subnectit: sic autem hec habet: »He sunt centum duodecim linee seruorum et uillanorum, quos dedi P. Brunoni et successoribus eius  cum omnibus bonis eorum, ubicunque sint, in perpetuum, et habitent ubicunque; et ii fuerunt quasi omnes de tenimento Squillacii et Suberati. Hoc priuilegium scriptum est quarto Iunii mensis in capella S. Martini, que sita est in medio ciuitatis Mileti, infirmo existente Domino meo comite, per manus mei Fulconis capellani dicti domini comitis, et recitatum in camera, ubi idem dominus meus comes infirmus iacebat, presente domina mea Adelaide comitissa et concedente Malgerio domini comitis filio, presentibus Petro de Moritonio, Roberto de Layna, Toraldo Carbonello, Raynaldo de Climpcam, Uberto de Selona, Incarnationis Domini nostri Iesu Christi anno millesimo centesimo primo, indictione nona. Amen. + Rogerius comes, Adelais comitissa.  Petrus de Moritonio. Malgerius, filius comitis Rogerii. Robertus de Layna. Thoraldus Carbonellus. Raynaldus de Climpcam. Ubertus de Solona. Ego Fulco domini comitis Rogerii capellanus de mandato eius hoc priuilegium scripsi et me subscripsi.«

718. Morkensius, qui in chronologico-diplomaticam, quam de S. Brunone digessit, Diatribam ms. instrumenti huius partem intulit, sigillum plumbeum autographo e corda esse appensum, e litteris, quas ex Italia, id est, e Turritana, ni fallar, Carthusia acceperit, obseruat, atque adamussim fere cum Suriano tum in dicti instrumenti clausula, quam integram dat, tum in personis, eidem instrumento subscriptis, conuenit. Nec inobseruatum relinquit, non uno eodemque modo eorum, qui diplomatibus,  que dedit, subscripserunt, nomina ubique exarari; illum enim, qui exempli gratia in uno diplomate Ubertus de solma uocatur, in altero Ubertum de Solona aut de Selona appellari; uerum addit, quod et mihi hic dicendum est, sese, cum instrumentorum illorum autographa ad manum non habeat, sintne hoc uel isto modo nomina illa scribenda, definire non posse. Atque hec quidem in instrumentum illud Morkensius; uerum, cum fieri possit ut non nemo forte, an Rogerius, qui proditionis Capuane reos Brunoni in seruitutem tradidit, Sanctusque, qui eosdem hoc modo sibi subiici permisit, contra mansuetudinem christianam non peccarit, hereat dubius, e more, Brunonis etate iustis de causis recepto,  omni hunc fuisse culpa immunem, Surianus in suis in contextam a Surio Sancti uitam Annotationibus pag. 247 et sequentibus recte ostendit. Porro, si auctori huic fides sit, Rogerius comes, non solum, quo de agimus, diploma seu priuilegium in S. Brunonis Turritaneque eremi fauorem anno 1101 concessit, uerum etiam duo adhuc alia.

719. Etenim, postquam in Chronotaxi, quam suis in S. Brunonis uitam Annotationibus adiecit, factam diplomatis, quo datos a se S. Brunoni in seruitutem proditionis Capuane reos, expressis singulorum nominibus, Rogerius comes recensuit, concessionem uerbis supra datis ad dictum annum 1101 commemorauit, mox ad eumdem annum subiungit: »Item alio sub diplomate dedit predictus Rogerius comes  ecclesie B. Marie de eremo, et magistro Brunoni casale Arunchium cum omnibus pertinentiiis suis, et omnes uillanos. Insuper concessit eidem ecclesie B. Marie et supradictis fratribus suis molendinum subtus Squillacium, constitutum ad fontem de Alexi. Hanc donationem rursus confirmauit predictus comes in grandi et peremptoria sua egritudine coram Roberto, electo Melitensium episcopo, et Ioanne Squillacino episcopo.« Ab hisce, que hic Surianus tradit, non prorsus abludit in Historie ordinis Carthusiensis Prospectu Camillus Tutinus, ita ad annum 1102 scribens: »Comes Rogerius donat monasterio S. Marie de eremo, nec non Brunoni et Lanuino monachis et successoribus in perpetuum tria castra Aruncum, Montem-aureum et Oliuianum  et eorum ciues atque insuper molendinum in ciuitate Squillacii.« uerum, preterquam quod Tutinus hec ad annum 1102, quo ex dicendis comes Rogerius iam obierat, perperam indubie commemoret, non satis capio qui uerum esse queat, uel tria castra, Aruncum nempe, Montem-aureum seu Mentaurum, et Oliuianum una cum Squillacensi molendino, ut Tutinus hic scribit, uel etiam duntaxat Aruncium et prefatum molendinum, ut Surianus ait, Sancto nostro post annum 1099, uti ambo hi scriptores tradunt, a comite Rogerio concessa primum fuisse; etenim, ut diploma, num. 637 et seqq. recitatum, fidem facit, molendinum illud et duo e tribus dictis castris, Mentaurum nimirum et Oliuanum seu Oliuianum,  fuere ab hoc principe S. Brunoni Turritaneque eremo iam inde ab anno 1099 collata, tertiumque, quod alii Aruncum seu Arunchum, alii Aruncium uocant, iam inde etiam ab anno 1094, uti e diplomate, num. 582 et binis seqq. huc transcripto, liquet. Credo itaque, aut binos laudatos scriptores tantum uelle, a comite Rogerio castrorum illorum seu  pagorum donationes, Sancto nostro prius factas, nouis datis diplomatibus semel atque iterum fuisse post annum 1099 confirmatas, aut, quod uerosimilius reor, non tantum Tutinum, quod quisque, cum in ipso anno, quo res gesta sit, ex iam dictis certo erret, facile admittet, uerum etiam Surianum hallucinari.

720. Atque id quidem etiam, quantum ad posteriorem  hunc scriptorem, haud admodum difficulter induco in animum, quod in diplomatis, mox memorati annoque ex dictis 1099 dati, parte, quam ipsemet operis sui pag. 223 et seqq. recitat, tum Aruncii, tum Squillacensis molendini donatio, S. Brunoni a comite Rogerio facta occurrat. Nec est quod pro Suriano hic reponas, comitem Rogerium reorum duntaxat, quos Sancto per diploma anni 1099 in seruitutem tradidit, et monasterii S. Iacobi de Mentauro, quod S. Brunoni per diploma itidem anni 1099 impertiit, in diplomate anni 1101, quo donationes anno 1099 Sancto a se factas recenset facere mentionem, ac proin, non Surianum, qui Arunchum et molendinum subtus Squillacium S. Brunoni anno 1101 a comite Rogerio datum fuisse scribit, hallucinari,  sed diploma anni 1099 num. 637 et seqq. huc translatum, quo et hec et alia multa, proxime recitatis Tutini uerbis partim memorata, Sancto comes dederit, esse corruptum; Arunchum enim seu Aruncum S. Brunoni comes non primum per diploma anni 1099 impertiit, sed iam antea  per diploma anni 1094 impertito terminos seu limites  iussit apponi; quod uero pertinet ad molendinum subtus Squillacium, hoc quidem una cum Oliuiano seu Oliuano aliisque nonnullis per diploma anni 1099 Sancto primum largitus est comes Rogerius; uerum preterquam quod non pauca ex his ad Monasterium S. Iacobi de Mentauro spectarent, sicque huius mentionem in dicto anni 1101 diplomate faciens Rogerius mentionem pariter illorum  faciat, fieri potest ut hic princeps donationes, quas in S. Brunonem anno 1099 contulerat, non omnes, sed precipuas duntaxat commemorare in prefato anni 1101 diplomate uoluerit; ut proinde, quas in hoc non recenset; factas dicto anno 1099 non fuisse, consequens non sit. Iam uero cum hec ita habeant, non Tantum Tutinus, sed etiam Surianus, dum, anno 1101 Arunchum et Squillacense molendinum Sancto nostro a comite Rogerio datum fuisse scribit, fuerit hallucinatus

721. Atque id ex eo factum suspicor, quod, cum comitem Rogerium, Arunchi, molendini Squillacensis, aliarumque multarum rerum donationes, quas Sancto antea fecerat, anno 1101 confirmasse alicubi  legisset, confirmationem hanc pro prima donatione quantum ad Arunchum et molendinum Squillacense acceperit, in erroneam hanc opinionem inductus, partim quod datum num. 582 et binis seqq. diploma ad manum non habuerit, animumque ad recitatum a se anni 1099 diploma non aduerterit, partim quod diplomatis, quo anno 1101 donationes omnes, antea a se S. Brunoni factas, comes Rogerius confirmauit, partem duntaxat, supra huc allatam, in quo nec Arunchi, nec molendini Squillacensis mentio fit, ad manum habuerit. Ne uero quis putet, perperam a me. quod ex comitis Rogerii anni 1101 diplomate supra huc transcriptum est, pro huius duntaxat parte haberi, Morkensius in chronologico-diplomatica sua de S. Brunone Diatriba ad annum 1101 sic  scribit: »Rogerius comes Calabrie et Sicilie in peremptoria egritudine sua donationes, immunitates ac priuilegia S. Brunoni ac fratribus eremi Calabrine hactenus concessa confirmat data charta apud Miletum 4 Iunii, in qua et Capuane proditionis reos nomine quemlibet suo exprimit.« Hec Morkensius, qui, uti ipsemet ait, integrum comitis Rogerii diploma, postremo huc transcriptum, pre manibus habuit; cum autem diploma, cuius uerbis recitatis meminit, quarta, ut ait, Iunii datum fuerit, de alio sane diplomate, quam quo Rogerius comes singulorum, quos Sancto in seruitutem tradidit, nomina expressisse a Suriano narratur, non loquitur; quod cum ita sit, consequens est ut hoc Rogerius non tantum nomina illa recensuerit, uerum etiam donationes  omnes, S. Brunoni antea factas, confirmarit, utque proinde, cum diploma illud, prout apud Surianum exstat, confirmationem illam non complectatur, non pro instrumento integro, sed pro eiusdem parte duntaxat possit haberi.

722. Surianus porro, postquam hanc in medium adduxit, paucis duntaxat, que hic commemorari necesse non est, interiectis subiungit: »Ceterum hoc ipso,« quo nempe ultimo iam memoratum diploma datum notatur, »mense Iunio  Rogerius comes obiit anno 1101, ut habet Chronicon Lupi Protospathe, qui hoc tempore uiuebat in Apulia, quamuis male Iulium habet pro Iunio, forte scriptoris  uitio. Felix uel hoc nomine princeps, quod post hanc liberalissimam donationem, uelut in altero seculo recepturus mercedem ad Deum statim migrarit pulcherrimis misericordie fructibus cohonestatus; quem trimestri tantum post euoluto spatio sequutus est S. Bruno, eodem, quo Rogerius, anno de istis mundi turbinibus extractus, de morte iam proxima letus et de uicina accersitione securus, postquam precessisse eum uidit, de cuius adhuc unius salute cogebatur esse sollicitus. Quem etiam tanto ocius et festinantius sequi uoluisse uisus est, ut apud summum iudicem Deum pro anime eius absolutione, si forte locis obnoxia purgatoriis teneretur adhuc, fiducialius intercederet, oblatis prius sacrificiis corporis et sanguinis illius, qui a Matre  quinque siclis olim fuerat redemptus.« Ita ille et recte quidem, quantum opinor, Rogerium comitem mense Iunio, non Iulio, ut Lupus Protospatha scribit, obiisse, e Carthusie S. Stephani Necrologio contendit, licet interim Fazellus lib. uII, decade 2 et post hunc Rocchus Pirrus in regum Sicilie Chronologia pro mense Iulio stent; mensem enim hunc Rogerio emortualem a Fazello notari, sola Lupi Protospathe, ni fallar, auctoritate est factum, nec raro fit, ut in Lupi Chronico, quod in huius autographo, ut apparet, mensium nomina unica duntaxat capitali seu initiali littera exarata fuerint, mensis Martius pro Maio aut contra, itemque mensis Iulius pro Iunio aut contra a librariis positus inueniatur.  Iam uero, cum res ita habeat, Rogerius septem duntaxat aut octodecim dies a dato, quo, quascunque antea S. Brunoni fecerat, donationes confirmauit, diplomate in uiuis mansis superstes.

723. Sanctum nostrum una cum Lanuino ad Rogerium, extremo suo morbo Mileti laborantem, accurrisse, piisque adhortationibus et monitis in grauissimis decretorie egritudinis molestiis assidue eumdem esse consolatum, Zanottius in conscripta a sese Sancti uita seu Historia, uti eam uocat, cap. 30 scribit, addens etiam Brunonem cum Mileto, e uiuis iam sublato comite Rogerio, in Turritanam eremum esset reuersus, exsequias pro principe illo, cui sane plurimum erat obstrictus, celebrari, magnumque Missarum numerum fieri curasse, ac monachis suis  preterea iniunxisse ut precibus, ieiuniisque ac aliis penitentie operibus multiplicatis diuinam misericordiam pro principis in Turritanam eremum beneficentissimi anima implorarent. Ita loco citato ille. Et sane hoc postremum, quod etiam a Sancto factum fuisse Surianus uerbis proxime recitatis in fine innuit, nemo facile, quantum opinor, qui Sanctum ab ingrati animi uitio longissime haud dubie exstitisse alienum, considerarit, in dubium reuocauit, etsi interim res nullo plane antiquitatis testimonio confirmata inueniatur. Nec, quin Sanctus aut ipsemet ad comitem Rogerium, grauissimo morbo, quo diem extremum clausit, Mileti decumbentem, quo eum in egritudinis molestiis solaretur, piisque monitis ad eternitatis iter prepararet,  sese contulerit, aut saltem Lanuinum aliumue e suis, qui id prestaret, miserit, ambigendum uidetur, cum anno 1098, ut supra uidimus, eumdem comitem Rogerium, ut eum in morbi, quo ab obsidione Capuana reuersus Squillacii tum decumbebat, molestiis solaretur, quatuor etiam sibi adiunctis sociis, adierit, nec Miletum a Turritana eremo multo longius, quam Squillacium, sit remotum.

724. Attamen, cum Sanctus iam inde ab anno 1100 aut etiam  iam inde ab anno 1099 continuis fere ac grauibus, uti ipsa epistola, supra iam data, quam tunc per Landuinum ad Maioris Carthusie fratres misit, fidem facit, infirmitatibus laborarit, nec dudum post, uti infra uidebimus, e mortali hac uita ad immortalem migrarit,  fueritne tunc ille, quo minus ipsemet comitem, aduersa ualetudine Mileti laborantem, adiret, morbo impeditus, non parum ambigo, licet interim, quin uel ipsemet Sanctus id fecerit, uel alium sui loco ad Rogerium miserit, dubitandum non arbitrer, ut iam dixi. Ut ut interim res habeat, summe equidem cure amantissimi principis, a quo plurima beneficia acceperat, salutem S. Brunoni fuisse, facile quisque ex iam dictis intelliget. Nec uero apparet absimile, precibus suis apud Deum effecisse illum, ut comes Rogerius uitam, inter assiduas fere belli turbas actam, felici exitu tandem terminaret, e misera hac lacrymarum erumnarumque ualle ad eterna celi gaudia translatus. Haud dudum porro, ut iam  monui, post Rogerii comitis obitum Sanctus quoque e uiuis excessit; ante tamen quam id fieret, donationes, immunitates, diplomata omnia, Turritane eremo hactenus concessa, a Paschale II, summo pontifice, qui Urbano II anno 1099 e uiuis sublato, in S. Petri cathedram successerat, confirmari impetrauit. Anno scilicet 1101, ad Iulium iam prouecto, Miletum uenerat Paschalis, hacque occasione postulari ab eo curauit, aut etiam ipsemet per se Sanctus postulauit, ut, que Turritane eremo siue a comite Rogerio, siue ab aliis quibuscunque fuerant collata, ea ipse noua concessa bulla roboraret, sancti autem uiri postulato benignissime pontifex annuit.

725. Paschalis papa, inquit ad annum 1101 in Chronotaxi, suis ad contextam a Surio S. Brunonis  uitam Annotationibus addita, pag. 403 Surianus: »Mileti existens uI Kal. Augusti ad petitionem S. Brunonis et Lanuini donationem loci, quem pro habitatione sua  elegerant, factam ab egregie memorie comite Rogerio, et confirmatam ab Urbano II, rursus diplomate suo confirmat, itemque donationes alias et priuilegia eisdem concessa.« Tutinus, donationem duntaxat, qua Rogerius comes S. Brunoni tria castra Aruncum, Montem aureum, et Oliuanum, atque insuper Squillacense molendinum impertierat, a Paschali confirmatam fuisse, in Historie Carthusiensis Prospectu pag. 14 scribit. uerum Suriano assentiendum mihi suadet Morkensius, qui bullam aut, si mauis, Breue, quod Brunoni Paschalis impertiit,  integrum hactenus in Calabrina S. Stephani domo seu Carthusia asseruari, in chronologico-diplomatica sua de S. Brunone Diatriba affirmat, huncque preterea scribit in modum: »Paschalis II papa uI Kal. Augusti anno 1011 Mileti existens omnes donationes, immunitates ceteraque priuilegia, a Rogeriis duce et comite concessa, ab episcopis  Rheginensibus et Squillacensibus approbata, et ab Urbano II confirmata, data bulla corroborat.« Ita ille, et recte quidem, quantum opinor, licet interim ipsam bullam pontificiam, quo certius de illis, que hic memorie prodit, pronuntiare possem, ad manum uellem habere

726. At uero, cum modicum duntaxat temporis spatium post concessam a Paschale Bullam esset  elapsum, languore seu infirmitatibus, quibuscum Sanctus, ut dictum, iam ab anno 1100 aut etiam paulo citius fuerat conflictatus, paulatim ingrauescentibus, grauissimum incidit in morbum, quo tandem ad extrema deductus e mortali hac uita ad immortalem, uocante eum ad celestes nuptias Domino, migrauit; ut autem uir Sanctus mortem sibi appropinquare sensit, fratres suos seu discipulos ad se uocauit, eisque totius uite sue ab infantia cursum exposuit, aliaque prestitit, que in encyclica, quam de sancti Patris sui obitu scripserunt, quamque integram Titulis funebribus premittam, epistola religiosi Turritane eremi incole exponunt. »Sciens, inquiunt, quia uenit hora eius, ut transeat ex hoc  mundo ad Patrem, conuocatis fratribus suis, ab ipsa infantia singulas etates suas replicauit, et totius temporis sui scientia et sententia dignum,« id est, ut Mabillonius in Annalibus lib. LXX, num. 29 interpretatur, »diuina animaduersione dignum proclamauit. Postea fidem suam de Trinitate protracto et profundo sermone exposuit et conclusit sic.« Professionis fidei modo, quam Sanctus tunc emisit, partem subiungunt; uerum hanc, tum ut, quod supra promisi, prestem, tum ne hic pretiosum uenerande antiquitatis pureque ac illibate Sancti nostri fidei monumentum studioso lectori desiderandum relinquam, integram huc transferre lubet e quarto, cui ad pag. 400 exstat insertum, Analectorum Mabillonii tomo.

 727. Ita habet: »Credo firmiter in Patrem et Filium et Spiritum sanctum, Patrem ingenitum, Filium unigenitum, Spiritum Sanctum ex utroque procedentem, et has tres personas unum Deum. Credo quod idem Dei Filius conceptus sit de Spiritu sancto ex Maria uirgine. Credo quod uirgo castissima fuerit ante partum, uirgo in partu, et post partum, uirgo in eternum permanserit. Credo, quod idem Dei Filius conceptus sit inter homines, ut uerus homo, sine peccato. Credo quod idem Dei Filius inuidiose a perfidis Iudeis captus sit, iniuriose tractatus, iniuste ligatus, consputus, flagellatus, mortuus et sepultus. Descendit ad inferos, ut captiuos suos inde liberaret, descendit propter redemptionem nostram, et resurrexit. Ascendit ad celos,  inde uenturus est iudicare uiuos et mortuos. Credo Sacramenta que Catholica credit et ueneratur Ecclesia: et nominatim, quod consecratur in altari, uerum corpus esse, ueram carnem et uerum sanguinem Domini nostri Iesu Christi, quem et nos accipimus in remissionem peccatorum nostrorum, in spem salutis eterne. Credo carnis resurrectionem, uitam eternam. Amen. Confiteor et credo sanctam atque ineffabilem Trinitatem, Patrem, et Filium et Spiritum sanctum, unum Deum naturalem, unius substantie, unius nature, unius maiestatis atque uirtutis. Et Patrem quidem non genitum, non creatum, sed ingenitum profitemur. Ipse Pater a nullo originem ducit, ex quo Filius natiuitatem, et Spiritus sanctus processionem accepit. Fons ipse  igitur et origo est totius diuinitatis: ipse quoque Pater essentia quidem ineffabilis, substantia sua Filium genuit ineffabiliter, nec tamen aliud, quam quod ipse est. Genuit Deus Deum, Lux Lucem. Ab ipso ergo est omnis paternitas in celo et in terra. Amen.«

728. Monumentum hoc apud Mabillonium sequentem in capite titulum aut, si mauis, scriptam a Sancti discipulis notulam prefert: »Fidem magistri Brunonis, quam communiter fratribus suis protestatus est, cum horam sibi appropinquare sensisset, ut omnis carnis uiam ingrederetur, scriptam seruare curauimus, eo quod satis intime coram Deo nos illius fidei testes esse rogaret.« Surianus, qui quoque  monumentum illud integrum, a Mabilloniano exemplari in nonnullis duntaxat exigui momenti lectionibus diuersum, in suis ad concinnatam a Surio S. Brunonis uitam Annotationibus pag. 253 et seq. recitat, fuisse id in domo S. Stephani anno 1514, quo hanc postliminio ad Carthusiensem ordinem reuocari contigit, in fine cuiusdam ueteris Menologii repertum, obseruat; ut proinde, qua id Sancti discipuli, Calabrinam eremum incolentes, seruari sese curasse, produnt, exstans apud Mabillonium, moxque huc transcripta notula pro suspecta habenda non sit. Nec est cur scrupulum cuiquam moueat, quod religiosi Turritane eremi incole in epistola encyclica proxime laudata de Sancto dicant: »Fidem suam de Trinitate protracto et profundo  sermone exposuit et conclusit sic, »Credo etiam sacramenta que sancta credit et ueneratur Ecclesia: et nominatim panem et uinum, que consecrantur in altari, post consecrationem uerum corpus esse Domini nostri Iesu Christi, ueram carnem et uerum sanguinem, que et nos accipimus in remissionem peccatorum nostrorum, et in spe salutis eterne,« nec tamen uerbis hisce concludatur modo data, quam Sanctus morti proximus emisit, fidei professio; etsi enim hisce de recondito Eucaristie sacramento uerbis alia nonnulla, que ad fidem de sanctissima Trinitate spectant, in iam recitato e Mabillonii Analectis monumento subdantur, ipso tamen etiam huius initio uerba, quibus suam Sanctus de eadem sanctissima Trinitate  fidem exposuit, ponuntur, nec nisi post uerba, quibus, que alia adhuc crederet, Sanctus professus est, sequuntur proxime huc transcripta, quibus suam de sanctissimo reconditoque Eucaristie sacramento fidem fratribus astantibus declarauit.

729. Quod cum ita sit, merito utcunque Turritane eremi incole seu S. Brunonis discipuli in prefata epistola encyclica, sanctum Patrem suum, quam iam moriturus emisit, fidei sue professionem iis, que de Eucaristia crederet, conclusisse seu terminasse, aiunt, licet interim uerbis, per laudatos Sancti discipulos allatis, quibus id fecit, alia nonnulla de sanctissima Trinitate subdantur. Quod si id displiceat, dicendum equidem potius uidetur, Turritane eremi Sancti discipulos in loquendo minus  fuisse exactos, quam antiquum, quod e Mabillonii Analectis dedi, documentum esse corruptum, aut in ordine, quo, que complectitur, tam apud hunc, quam apud Surianum posita sunt, esse perturbatum. Quid hoc preterea ratione doctrine, doctrine Berengariane e diametro quantum ad sanctissimum Eucaristie sacramentum opposite, annotandum offerat, facile quisque ex iis, que num. 68 et seq. dicta sunt, perspiciet. Quare eo remisisse lectorem contentus, ea modo, que de tempore, quo Sanctus ad Superos migrauit, dicenda hic restant, expedio. Sancti in Turritane eremo discipuli in epistola encyclica, ad diuersas ecclesias monasteriaque scripta iamque sepius laudata, qua hisce  dilectissimi Patris sui obitum nuntiarunt, precesque pro eius anima ab iisdem postularunt, ita sub finem scribunt: »Proxima die Dominica sancta illa anima  carne soluta est pridie Nonas, id est, sexta die, Octobris, anno Domini millesimo centesimo primo.« E carminibus, quibus Epitaphium, Sancti tumulo appositum infraque huc transcribendum, constat, penultimum sic habet: »Carnis uincla dies Octobris sexta resoluit.« Quare, cum proxime a Sancti obitu dicta epistola encyclica scripta sit, nec dudum etiam post epitaphium illud Sancti tumulo appositum fuisse uideatur, dubitandum sane nullo modo est, quin Bruno et anno 1101 et sexta Octobris die ad Dominum migrarit; ut enimuero mirandum sit, Tutinum in Historie Carthusiensis  Prospectu, pag. 14 S. Brunonis obitum anno 1102 innexuisse.

730. Nec minus mirandum est, Historie litterarie Francie scriptores tom. IX in inferiori pagine 239 ora notare, concipi non posse qui Ruinartius in Urbani II pape uita, num. 2 pag. 8, S. Brunonis obitum anno 1099 innectat; ibi enim Ruinartius, non de Brunone, sed de Urbano II papa, qui hoc anno obierit, sermonem facit, nec alibi, quod sciam, in eadem Urbani pape uita alio anno, quam nos, Sancti nostri obitum consignat; ut proinde illum male interpretati laudati scriptores uerosimillime fuerint. Porro antiquior Sancti nostri biographus de eo num. ultimo ita prodit memorie: »Migrauit ad Dominum post egressum Carthusie undecimo  anno nec plus nec minus, sicut in libris Consuetudinum domni Guigonis, que sunt in domo Carthusie, continetur;« uerum in uerbis hisce errorem cubare, uocibusque »undecimo anno nec plus nec minus« substituendas esse, quas suppeditatum a primorum quatuor Carthusie Priorum chronologo hicque num. 7 iam datum Sancti elogium exhibet, has sequentes, »undecimo plus minus anno,« palam est ex iis, que § XXX de tempore quo Sanctus e Carthusia Romam ab Urbano II papa arcessitus fuit, disserens num. 518 et seq. in medium adduxi. Atque hec de anno et die quo Bruno e mortali hac uita ad immortalem migrauit, dicta sufficiant; ad ea modo, que Sancti obitum secuta sunt, gradum faciamus.



§ XLu. Qua in eremi Turritane Ecclesia Sanctus fuerit sepultus, et quid de miraculis, sepulturam eius secutis, aliisque nonnullis ad eum utcunque spectantibus ac tempus, quo in sanctorum, seu potius beatorum album relatus fuit, pregressis, sit censendum.


731. Cum due, ut iam supra docui, in Turritana eremo Ecclesie, quarum una sanctissime Dei Genitrici Marie et S. Ioanni Baptiste, altera eidem Dei Genitrici et S. Stephano protomartyri sacra esset, Sancti nostri etate exstiterint, fueritne is in hac, an in illa terre mandatus, potest non immerito dubitari, aliis pro priori e duabus illis ecclesiis, aut certe pro huius que simpliciter etiam »Ecclesia S. Marie de eremo« dicebatur, cemeterio; aliis  contra pro posteriori e duabus dictis ecclesiis pronuntiantibus, licet interim in concordiam omnes utcunque fortassis queant adduci, uti ex infra dicendis pronum erit colligere. Ac Brunonem quidem in S. Stephani Ecclesia, que et temporis lapsu »Ecclesia S. Stephani de nemore seu de bosco« dicta fuit, sepultum fuisse, Blömenuenna huncque secutus Surius in conscripta a se sancti uita diserte, ut apparet, affirmant. Binis hisce Sancti biographis sese deinde iunxerunt Mabillonius in Annalibus Benedictinis lib. 70, num. 29, Historie litterarie Francie scriptores tom. IX, pag. 240 aliique nonnulli. At uero Camillus Tutinus in Historie ordinis Carthusiensi. Prospectu, sanctum nostrum in Ecclesia S. Marie de eremo sepulturam nactum esse, non  minus diserte tradit, pag. 15 sic scribens: »Corpus S. Brunonis a monachis sepulture traditur in Ecclesia sancte Marie de eremo prope eius altare.« Ad hec, Sancti uita iam functi corpus, cum trium dierum spatio publice uenerationi in ecclesia S. Marie de eremo expositum fuisset, ad extremam deinde cemeterii, huic adiuncti, partem, uti ipsemet iniunxerat, delatum, in arca marmorea ibidem sepultum fuisse, in S. Brunonis uita seu Historia cap. 31 Zanottius scribit, Monumenta Calabrie mss. pro se laudans; etsi autem, qualia hec aut quante antiquitatis sint, nuspiam edicat, sanctum tamen, non in Ecclesia S. Stephani, sed uel in Ecclesia S. Marie de eremo, ut Tutinus tradit, uel saltem in adiuncto huic cemeterio, ut Zanottius e Monumentis illis  memorie prodit, terre mandatum fuisse, credendum uidetur, quod eum in monasterii, in quo ex dictis decem circiter annis uitam eremiticam duxerat, Ecclesia aut saltem in huius cemeterio potius, quam in monasterii alterius, quod nunquam incoluerat, monachisque, uite eremitice minus aptis exstruxerat, Ecclesia sepeliri uoluisse, uerosimile appareat.

732. Ad hec Morotius in Chronologico ordinis Carthusiensis Theatro pag. 226 sic scribit: »S. Brunone in sanctorum album relato, eius corpus ab Ecclesia S. Marie de Turri ad aliam S. Stephani de nemore translatum est.« Ita ille; cui cum preterea alii nonnulli scriptores hic assentiantur, uere fuisse S. Brunonis, sanctis seu potius ob dicenda beatis iam  ascripti corpus ad Ecclesiam S. Stephani ex Ecclesia S. Marie translatum, indubitatum apparet, maxime cum nullus prorsus scriptor occurrat, qui contrarium prodat memorie. Iam uero cum id ita sit, Sanctusque e loco, quo terre fuerat mandatus, ad S. Stephani Ecclesiam uerosimiliter fuerit translatus, fuisse eum in Ecclesia S. Marie de eremo sepulturam nactum, uerosimile apparet. At uero inquies, postquam monasterium S. Stephani a Carthusiensi instituto ad Cisterciense anno 1192 defecerat, abbates illius ueriti, ne Carthusiani sacras Institutoris sui reliquias repeterent, summa eas semper cura, ut Blomenuenna et post hunc Surius in suis de Brunone lucubrationibus e facta per Carthusianorum  Neapolitanorum  Priorem relatione memorie produnt, custodierunt; quod ut facerent securius, nunc hoc, nunc illo loco, abbate duntaxat, alioque uiro fide digno rem noscente, sacra illa pignora collocarunt; ut proinde ex eo quod hec e S. Marie de eremo Ecclesia ad Ecclesiam S. Stephani de nemore seu de bosco, cum anno 1514 sanctorum seu beatorum catalogo Brunonem ascribi contigisset, fuerint translata, consectarium neutiquam sit, ut in eadem S. Marie Ecclesia terre fuissent mandata. Ita contra opinionem qua Sanctum, non in Ecclesia S. Stephani, sed in Ecclesia S. Marie aut saltem in huius cemeterio sepulturam nactum arbitramur, potest argui.

 733. uerum quid si ad prefatum Carthusianorum priorem, quod de occultatis a Cisterciensibus S. Brunonis reliquiis Blomenuenna et Surius memorant, falso duntaxat rumore fuerit delatum? Esse sane apparet, cur ita factum putetur. Etenim sacrum Sancti corpus anno 1513, Sancti canonizationem, uti eam uocant, proxime pregresso, in S. Marie Ecclesia, ut Tutinus in Historie ordinis Carthusiensis Prospectu ad annum 1513 memorie prodit, fuit repertum, nec uerosimile uidetur, factum id fuisse ex eo, quod abbates S. Stephani pretiosum thesaurum, quo eum ocultarent, e monasterio S. Stephani, commorationis sue loco, in cuius Ecclesia primitus fuisset reconditus, ad Ecclesiam S. Marie, a dicto monasterio seiunctam seu dissitam,  transtulissent. Iam uero cum id ita sit, fuisse S. Brunonem in Ecclesia S. Marie aut saltem in adiuncto huic cemeterio terre mandatum, uerosimilius, omnibus consideratis, apparet. Nec est, quod hic obiicias anno 1513 datam infraque recitandam Leonis X pape bullam, in qua  sequentia isthec, »In cuius  Ecclesia corpus S. Brunonis, dicti ordinis institutoris, dicitur esse reconditum,« uerba occurrunt; preterquam enim quod ex aliorum duntaxat, qui facile decipi potuere, relatione seu opinione pontifex ita ibidem loquatur, cellule a S. Brunone prope Ecclesiam S. Marie de eremo exstructe, quamdamque una cum hac monasterii speciem preferentes, iam inde ab anno, quo religiosi huius,  monasteriique S. Stephani incole ad Cisterciensem ordinem sese ex dicendis transtulere, 1192 aut etiam citius inhabitari, ut apparet, desierunt, ecclesie S. Marie curam interim ac dominium monasterio S. Stephani gerente; adeo ut hoc ab illo tempore duas ecclesias, alteram nempe S. Marie, alteram S. Stephani dictam, habuerit, utque sub monasterii S. Stephani de Bosco nomine, non hoc tantum, sed etiam S. Marie de eremo monasterium uenisse uideatur. Ita omnino autumo, quod in monumentis omnibus, anno 1192 posterioribus, in quibus de religiosis Turritane eremi edibus sermo fit, solum S. Stephani de Bosco monasterium memoretur.

734. Iam uero, cum id ita sit, S. Brunonis corpus, ut ut in S. Marie Ecclesia esset reconditum, in  monasterii S. Stephani Ecclesia iacere, a Leone papa dici absque ueritatis dispendio in bulla cit. potuit. Nec apparet, Blomenuennam aliosque, qui sancti corpus in monasterio S. Stephani seu in huius Ecclesia sepultum fuisse, scribunt, de Ecclesia sancte Marie non posse intelligi. uerum siue tandem Sanctus in hac, siue in illa eremi Calabrine Ecclesia tumulum nactus fuerit, sequens equidem ad hunc, uti in conscripta a se Sancti uita Blomenuenna, sermonem de Brunonis sepultura instituens, testatur, Epitaphium fuit appositum:

Primus in hac eremo Christi fundatur ouilis.
   Promerui fieri, qui tegor hoc lapide.
Bruno mihi nomen, genitrix Alemania, meque
 Transtulit ad Calabros grata quies eremi
Doctor eram, preco Christi, uir notus in orbe,
   Desuper illud erat gratia, non meritum,
Carnis uincla dies Octobris sexta resoluit,
   Spiritui requiem, qui legis ista, pete.
Ita ille Sancti nostri biographus: ei autem in concinnata a se sancti uita Puteanus etiam consentit; in posteriori tamen huius editione, apud Iudocum Ascensium Parisiis anno 1524 adornata, in carminibus, quibus iam datum Sancti epitaphium constat, mutatio quepiam facta est. Pro primo enim hexametro, uerosimillime quod in eo contra prosodie leges secunda syllaba in uocabulo eremus contrahatur, positum est hoc aliud: »Primus in hac Christi fundator ouilis eremo;« secundo autem pentametro  eadem uerosimillime de causa substitutum est hoc sequens aliud: »Transtulit ad Calabros grata quies nemoris.« Ad hec Surius pro ultimo epitaphii recitati pentametro sequens exhibet: »Ossa manent tumulo, spiritus astra petit.« uerum cum et in antiquiori uite a Putaneo contexte editione, Basilee haud dudum post annum 1514 adornata et in antiquis documentis, ad editionis huius calcem adiectis, tria iam dicta carmina eodem modo, quo apud Blomenuennam, legantur, fuisse sane eodem etiam modo primitus scripta, Sanctique tumulo apposita, uerosimillimum, ne dicam, indubitatum apparet.

735. Discutiamus modo que post Sancti sepulturam contigisse narrantur. »Sepultus est autem,«  inquit in sancti uita Blomenuenna, »uir Dei in monasterio suo Sancti Stephani protomartyris post summum altare; ad cuius sepulcrum fons emanat uiuus, qui diuina clementia et eius meritis multis fidelium optate remedia confert sanitatis. Ubi etiam, ut alibi legitur, est uidere mirabile, cecos illuminari, surdos ad auditum restitui, mancos mutilatosque sanari, leprosos mundari, a demone obsessos ocius repurgari. uerum his omnibus miraculis, si diuo Hieronymo creditur, illud est magis mirandum, quod ferme omnes in rotulo  predicto stupere se ostendunt, dum toties replicant ac consona uoce predicant, gloriam illum et honorem tantum calcare et in tanta uite austeritate, ueritate et perfectione  cursum uite feliciter consummare potuisse.« Ita ille: ne autem quisquam de fontis, ad Sancti tumulum, uti hic astruere uidetur, prodigio excitati, ueritate fortassis ambigat, mox subiungit: »Non debet autem cuiquam scrupulum mouere, si fons ille iam ad sepulcrum uiri Dei non cernatur; fontes quippe miraculose educti non semper sunt perpetui, sicut nec fons olei, qui tempore natiuitatis Christi Rome legitur emanasse. uidi ego ad sanctum Mauricium in loco decollationis eius foramen sine oleo, per quod olim emanasse oleum ab accolis loci illius asserebatur. Miracula enim a Domino fiunt in reuelationem et commendationem sanctitatis seruorum eius, et ideo, ubi eorum sanctitas perfecte innotuerit,  non nunquam miracula cessant. De sancto Nicolao legitur, quod ex sacris ossibus eius oleum emanauerit; sed ob demerita populi, uno e successoribus suis de sede sua iniuste expulso, fluere desierit.

736. »Pari modo existimandum est de fonte S. Brunonis, nimirum exsulante a monasterio eius religione, ab ipso sanctissime inchoata. Cum enim uir Sanctus obdormisset in Domino, mansit monasterium ipsum in proposito uite eremitice siue ordinis Carthusiensis, quem prius in eremo Carthusie et postea in Calabrie eremo sanctus Bruno instituit. Successerunt ei in regimine dicte domus quinque Priores usque ad tempora uenerabilis Guigonis, Prioris Maioris Carthusie. Cunctis uero diebus  seniorum, qui uiderant et audierant et nouerant omnia opera Domini, que per seruum suum Brunonem operari dignatus est; quibus tandem succedentibus aliis, qui hec non nouerant, cum iam ordo Carthusiensis in Gallia circa Carthusiam et alibi multiplicari cepisset, monasterium illud Calabrie solum remansit a sanctitate et feruore tanti Patris per teporem degenerans. Cum uero a domo Carthusie uisitatores et reformatores petens, propter distantiam nimiam habere non posset, ad aliud propositum, ordinem scilicet Cisterciensem, qui, tum recens plantatus et a sancto Bernardo uerbo atque exemplo rigatus, in magno feruore perseuerabat, se contulit, cum iam in proposito Carthusiensis ordinis,  in quo fundata fuerat, annis sexaginta durasset.« Ita hactenus Blomenuenna, iterum hic sibi, ut sepe alias, quantum ad substantiam Surium, non tamen Puteanum, utpote qui Sancti meritis multa post eius obitum miracula operari Dominum dignatum esse, generatim duntaxat scribat, consentientem habens. uerum quid modo de fonte, qui ad Sancti tumulum prodigio excitatus fuerit, de miraculis ad hunc, facientibus id Sancti meritis, magno numero patratis, de tempore, quo is exaruerit seu esse desierit, ac tandem etiam de causa, ob quam hoc acciderit, sentiendum est?

737. Ut a prodigio excitati ad tumulum fontis ducam initium, cum huius nec Puteanus in conscripta a se Brunonis uita, nec ullus, quod sciam,  scriptor seu equalis seu suppar mentionem faciat, esse sane uidetur cur, an uere ad Sancti tumulum miraculo fons eruperit, in dubium a non nemine reuocetur. Et uero cum inuenti fuerint qui, quemadmodum supra uidimus, in Carthusia, cum hanc Sanctus eiusque socii primum fuissent ingressi, diuinitus fuisse excitatum fontem, confixerint, aut saltem ex errore crediderint, quidni etiam factum esse queat ut, uel ex errore uel ex fingendi licentia, prodigio ad Sancti nostri tumulum ebulliisse fontem, in litteras missum fuerit, propensiusque deinde ac facilius, quam par esset, a prodigiorum amantibus creditum? Attamen cum sequentia hec uerba, »Iuxta sepulcrum eius  immediate fons uiuus emanat, qui diuina clementia in huius uiri sancti meritis multis languoribus fidelium optate confert remedia sanitatis,« primorum quinque Carthusie Priorum chronologus seu antiquior Sancti nostri biographus num. ultimo suppeditet, isque, ut iam supra docui, seculo tertio decimo, ac proin, duobus forte nondum post Sancti obitum seculis elapsis, floruerit, nec eum, quod de fonte, ad Sancti tumulum prodigiose excitato, uerbis recitatis memorat, aut ex antiquiori monumento, aut saltem e traditione hausisse, uero appareat absimile, e terra ad Brunonis tumulum, aut, si mauis, ex hoc ipso non erupisse prodigiosum fontem, indubitanter asseuerare non ausim, licet interim de re, quod indubitate prorsus ac certe fidei  uade non innitatur, multum dubitem.

738. Nec dubitationem, que, quod non amplius, ipsomet Blomenuenna uerbis recitatis fatente, ad Sancti tumulum fons inueniatur, non parum augetur, tollere queunt que potissimum hic Sancti biographus in causa fuisse scribit ut prodigiosus fons ille exaruerit seu esse desierit. Dato enim, uere fuisse fontem ad Sancti tumulum prodigio excitatum, desiisse eum, quod, ut per uerba num. 736 recitata (utpote per uocem Religio  uelle uidetur, religiosi Turritane eremi incole Cisterciense institutum essent amplexi, parum uerosimile apparet, cum hi duntaxat id fecerint, ut, collapsa apud eos religiosa disciplina, a uita minus austera, ad  quam, primeuo instituti sui rigore relicto, defecerant, ad uiuendi normam magis rigidam magisque sanctam transeuntes Deo perfectius possint famulari, quemadmodum ipsemet Blomenuenna uerbis recitatis indicare uidetur, fidemque etiam facit mox recitanda Celestini pape bulla seu breue. Sunt quidem qui illos a Carthusiensi instituto ob causas que Deo minus placere debuerint, resillisse contendunt; uerum hisce assentiendum non esse alii uolunt, nec quorum ex parte ueritas stet, multum ad rem nostram facit. Demus enim etiam, iustam omnino, ob quam Turritane eremi incole a Carthusiensi ad Cisterciense institutum deflexerint, causam non exstitisse, nec sic tamen uerosimile euadet, factum esse ut fons, qui ad tumulum S. Brunonis prodigio  excitatus fuisset, ob eorum ad Cisterciense institutum defectionem, exaruerit. Qualiscunque enim ea fuerit, sese equidem ad uite institutum nullo prorsus e capite contemnendum multisque nominius summopere commendandum transtulere, nec id, nisi assentiente ac approbante summo pontifice Celestino, fecere, uti e bulla, qua hic eis ad Cisterciensem ordinem transeundi facultatem fecit, manifestum est.

739. Hanc idcirco e Suriano, qui eam suis ad compositam a Surio S. Brunonis uitam Annotationibus seu potius Chronotaxi hisce adiecte pag. 469 et seq. inseruit, transferre huc lubet. Sic habet: »Celestinus episcopus, seruus seruorum Dei, dilectis  filiis fratribus cenobii S. Stephani de Bosco in Calabria salutem et apostolicam benedictionem. Ad religionis ordinem propagandum et ad suos palmites extendendos ex officii nostri debito propensiori cura debemus intendere, et ipsum diuina flagrantia pullulantem tenere pro uiribus, et fouere. Cum igitur diuina inspiratione preuenti sub Cisterciensis ordinis obseruantia uolueritis militare et super hoc confirmationem apostolicam et fauorem Prior uester, ad nos ueniens, obnixe petierit, fratrum nostrorum communicato consilio, cum dextere Excelsi mutatio uideatur, uestrum hoc propositum commendamus, et, ut amodo sub eadem obseruantia et correctione abbatis et fratrum Fosse-Noue uiuere debeatis, et gratum Deo famulatum Deo impendere,  auctoritate apostolica, saluo Ecclesie Romane iure, confirmamus. Nulli ergo omnino hominum liceat, hanc paginam nostre constitutionis et confirmationis infringere, etc. Datum Laterani, III Idus decemb. Pontificatus nostri anno 2.« Cum ergo, uti e Pontificia hac bulla seu breui intelligitur, cenobii S. Stephani de Bosco in Calabria fratres seu religiosi Turritane eremi incole, non tantum non repugnante, sed etiam probante propositumque eorum laudante pontifice, ad Cisterciensem ordinem migrarint, sicque id faciendo contra Deum indubie non peccarint, nescio enim uero, an futurum sit, ut quisque sat uerosimile arbitretur, illum eorum transitum causam esse potuisse, ob quam Turritane eremi fons, qui ad Sancti tumulum prodigio  excitatus fuerit, existere desierit, aut, si mauis, exaruerit. Iam uero, cum res ita habeat, manet sane ex supra dictis, ac maxime ex eo, quod fons, qui prodigio excitatus fuerit, non amplius existat, eque ac ante dubium, an miraculo huiusmodi locus unquam fuerit.

740. Nec multum ad rem facit, prodigiosos fontes non esse semper perpetuos; etsi enim id uerum esse dederimus, consequens duntaxat erit, ut, etsi ad Sancti tumulum fons non amplius inueniatur, fons tamen prodigiosus ibidem existere aliquando potuerit; unde reipsa etiam fontem huiusmodi ibidem olim exstitisse, pro indubitato nullus certe habebit. Quod si interim fons prodigiosus ad Sancti nostri tumulum unquam exstiterit, atque ob causam, a  laudatis scriptoribus adductam, duntaxat desierit, is equidem diutius, quam annis quinquaginta aut sexaginta durarit. Etenim cum Celestinus II papa anno 1144, quo monasterium S. Stephani de Bosco ad Cisterciensem ordinem nondum fuisse translatum, ac proin fontem, qui ad S. Brunonis tumulum prodigio fuerit excitatus, nondum esse desiisse, apud omnes, qui miraculum istud admittunt, in confesso est, uitam cum morte commutarit, nec tamen serius, quam seculo duodecimo, dictum monasterium ad Cisterciensiem ordinem transierit, Celestinus papa, qui bullam iam recitatam monasterii S. Stephani de Bosco fratribus impertiit, alius esse non potest, quam Celestinus III; quare, cum  hic anno 1191, ad Aprilem iam prouecto, ad supremam Ecclesie cathedram fuerit euectus, bullaque tertio Idus seu 11 Decembris die, anno Pontificatus eius secundo data notetur, consectarium est, ut monasterii S. Stephani de Bosco fratres seu religiosi Turritane eremi incole anno demum 1192 aut sequentis initio ad Cisterciensem ordinem transierint, ac proin, ut monasterium illud non tantum annis circiter sexaginta, ut Blomenuenna uerbis supra huc transcriptis tradit, sed centum propemodum et amplius in uite, quod in eo secutus fuerat S. Bruno, instituto durarit, pluresque etiam, quam quinque, instituti Carthusiensis, antequam ad Cistercienses transiret, priores habuerit.

741. Et uero Camillus Tutinus in breui, quod suo  Historie ordinis Carthusiensis prospectui attexuit, Chronico Priores non tantum quinque, sed tredecim, qui ad S. Brunonis precriptum Turritanam S. Stephani domum, antequam hec Cisterciense institutum amplecteretur, ad annum usque 1192 rexere, suo singulis nomine apposito, recenset, eorumque, qui post quintum a S. Brunone floruit, anno 1138 obiisse notat. Et sane a Tutino plures etiam, quam quinque, qui ad normam, a Sancto nostro in Turritana Calabrie eremo institutam, uitam exegerint, Priores recte enumerari, uerosimillimum apparet, tum ex iam dictis, tum etiam ex iis, que huc facientia in sua de Carthusianorum initiis Dissertatione num. 20 et aliquot seqq. Columbius, uti hunc consulenti patescet, in medium adducit. Iam uero, cum hec  ita habeant, nec fons, qui prodigio ad S. Brunonis tumulum ortus sit, exaruisse, seu esse, antequam S. Stephani monasterium ad Cisterciense institutum transiisset, desiisse a Blomenuenna, aliisque, qui eiusdem cum eo opinionis sunt, statuatur, consequens est, ut fons ille non tantum quinquaginta circiter aut sexaginta, sed nonaginta amplius annis post Sancti nostri obitum debeat durasse, etsi interim id in opinione dictorum scriptorum, qui eremi Calabrine ad Cistercienses defectionem iam inde ab anno 1160 aut etiam citius factam statuunt, a ueritate omnino sit alienum. Atque hec sunt, que tum de prodigioso illo fonte, ad Sancti tumulum, uti a scriptoribus supra laudatis refertur, exorto, tum de tempore quo, et causa ob quam esse is desierit,  dicenda occurrunt. Proximum est ut de miraculis, que magno numero per Sancti merita fuisse patrata, ac maxime in fauorem eorum, qui e memorato prodigioso fonte bibissent, contigisse Blomenuenna uerbis supra huc translatis aliique memorie produnt, nunc tractem.

742. »Licet, inquit de S. Brunone Blomenuenna, miraculis multis claruisse legatur, tamen, quod sine dolore recolere nequeo, non sunt huiusmodi miracula ea, qua decuit, diligentia conscripta; aut, si conscripta fuerunt, alterius religionis  monachis in monasterium eius intrantibus, primum negligentius scripta custodita, deinde deperdita sunt.« Ita ille, adamussim etiam sibi Surium,  et quantum ad miraculorum, que generatim Sancti meritis patrata fuerint, multitudinem Puteanum pariter consentientem habens; uerum nullum prorsus, quod a Sancto patratum fuerit, miraculum in particulari recensent; assertionem autem qua multa a Sancto patrata fuisse miracula generatim traditur, scriptoris saltem synchroni fideque digni testimonio confirmari uelim. Fuisse quidem multos male habentes, qui e fonte, ad tumulum prodigiose exorto, bibissent, pristine sanitati restitutos, antiquior etiam Sancti nostri biographus uerbis supra datis affirmat; uerum nec hic sat antiquus est, ut tuto ei fidere possimus. Nec quidquam facit, quod presentis temporis uerbis utens sequentem scribat in modum, »Iuxta sepulchrum eius immedite  fons uiuum emanat, qui diuina clementia in huius uiri Sancti meritis multis langoribus fidelium optate confert remedia sanitatis,« sicque de fonte prodigioso, qui etate sua adhuc exstiterit, miraculisque, que tum haustis ex hoc aquis patrata fuerint, sermonem facere uideatur; dato enim etiam hunc nostrum biographum de miraculis tempore suo gestis facere sermonem, fidem is sibi, cum in Carthusia maiori a Turritana eremo non parum dissita scripserit, certam undequaque atque indubitatam egre admodum in eorum narratione conciliaturus apud omnes est. Ad hec historicorum in morem, qui, que temporibus preteritis gesta sunt, per presentis temporis uerba non  raro exponunt, fortassis hic loquitur.

743. Blomenuenna et Surius eo ipso loco, quo fontem, ad Brunonis tumulum prodigio excitatum, etate sua non amplius exstitisse fatentur, de eo, non secus atque si adhuc exstitisset, per presentis temporis uerbum loquuntur, prior quidem hoc modo: »Ad cuius  sepulchrum fons emanat uiuus;« posterior uero isto: »Ad eius sepulcrum fons uiuus prorumpit.« Nec alterius, quam presentis temporis uerbo, quo, multis olim hausta e fonte illo aqua sanitatem fuisse restitutam, declarent, ibidem utuntur; ut proinde ex eo, quod antiquior Sancti nostri biographus de miraculis, que S. Brunonis meritis patrata fuerint, per presentis temporis uerbum loquatur, consequens  non sit, ut hec etate sua gesta esse significatum uoluerit. Iam uero, cum id ita sit, an non de iis duntaxat, que dudum etiam ante etatem suam gesta fuerint, sermonem instituat, admodum est dubium, ac proin, quod de miraculis magno numero per Sancti merita gestis, memorie prodit, certum omnino atque indubitatum facere non potest, licet interim, quin aliquot saltem miracula Sanctus, beatis nondum adscriptus, patrarit, e sanctitatis fama, qua apud Calabros ante id tempus per quadringentos amplius annos inclaruit, dubitandum non appareat. Et uero Surianus, in suis ad S. Brunonis uitam annotationibus, multa miracula, que Deus ad declarandam S. Brunonis, confessoris sui, gloriam operari ad eius inuocationem dignatus est, ad  nostram cognitionem scriptorum inopia temporumque iniuria non peruenisse, pag. 314 prefatus, non pauca, que post factam Brunonis, uti eam uocant canonizationem, euenisse eius intercessione narrantur, in medium adducit, hisque etiam duo premittit, que, antequam Bruno in sanctorum seu beatorum album referretur, accidere.

744. Cum de rebus modo, que, priusquam Sancto cultus, Sanctis proprius, pontificia auctoritate deferretur, euenere, hic tractem, lubet huc et duo illa prodigia transferre, lectori, quantum reor, in summa multorum miraculorum, Sancti meritis ante permissum eius cultum ecclesiasticum patratorum, que ad cognitionem nostram peruenerunt, paucitate futura non ingrata. Primum, in quo tamen, an  Sanctus partem habuerit, est dubium, sic habet: »Anno Domini 1131 cum illustris Gaufridus de Lorotello, comes Cantazarii in Calabria, filius Rodulphi comitis de Lorotello, nepotis comitis Rogerii, fundatoris ac dotatoris eremi S. Marie de Turre reuocasset donationes cuiusdam ecclesie omnium Sanctorum, et terrarum et uinearum in tenimento oppidi Badulati. a se et a matre sua Berta factas, Deo uindice, graui apostemate est in pectore sauciatus, unde et ad extrema deuenit, atque, condito testamento, cum morti proximus esset, a Rogerio de Arenis admonitus, ut res iniuste ablatas restitueret, simul ac ablata restituit, sanguine ex ore et haribus fluente, sanitati pristine est redditus; quod  clarius ex ipsiusmet uerbis et instrumento restitutionis patebit, ubi sic ait: »Anno ab Incarnatione Domini 1131, indict. uIII mense Octobris, cum ego Gaufridus de Lorotello, Cantazari comes, iuuenili cupiditate tenerer, ne, quod domina mater mea uenerabilis Berta pro ecclesia omnium Sanctorum de tenimento de Padulato, quam dederat B. Marie de eremo ac beato Protomartyri terras cultas et incultas, arbores domesticas et siluestres quoque uillanos et uineas confirmarem, sed potius reuocarem, plus expetens temporalia quam eterna, Deo permittente, post mee reuocationis triennium in stomacho sui horribili apostemate sauciatus adeo dure, ut, uitatibus spiritus diminutis, a medicis desperarer.

 745. »uerum post conditum testamentum dixit mihi dominus Rogerius de Arenis, qui modo testis adfuit testamento apud Castellum nouum, ubi eo tempore infirmabar: Confirma puro restituendi proposito, que reuocasti B. protomartyri Stephano; est enim tanti meriti apud Deum, quod te poterit ab isto apostemate liberare. Quibus uerbis auditis, iussi per nouum testamentum, quod in momento iterum condidi, confirmari. Mirum in modum cepi subito sanguine putrido, fluente de ore et naribus, liberari. Quo uiso miraculo deuotus misi litteras fratribus eremitis eo die, quo nauis Genuensium, ab Alexandria ueniens in portum Castelli noui, ruinam est passa. uenit autem ad me ad castrum meum Cantazarii Rodulphus de  Crucifixo, eremitarum S. Marie, et S. protomartyris Stephani magister, et cum eo frater Arnaldus et Odo, et Guido monachi, quibus presentibus precepi presens priuilegium per manus scribe Roberti conscribi, et que domina mater mea dederat,« etc. Tale est e Suriani recensione primum, quod hic commemorandum duxi, miraculum, instrumento etiam publico confirmatum. Cum uero, nec forte immerito, an in hoc partem quampiam S. Bruno habuerit dubitari posse uideatur, dicto instrumento publico, quo id firmat, mox subiungit: »Quod  etiam S. Brunoni tribui debere ob curam quam in celo positus domus sue gerit, nemo est qui ambigat.« Ita ille, partem saltem in relato miraculo S. Brunoni  attribuendam, sese non dubitare indicans; uerum in altero, quod hic etiam dandum, miraculo seu potius apparitione partem habuisse Sanctum, certum omnino est, uti quisque facile fatebitur, qui uel id duntaxat perlegerit.

746. En uerba, quibus a laudato Suriano pag. 317 et seq. refertur. »Circa annum 1510 ualencie in Aragonia Ioannes Aloysius Bertranus Tabellio, qui multo tempore fuit benefactor et procurator Carthusie Porte-Celi, ob magnam, quam erga S. Brunonem deuotionem gerebat, ex diuturna egritudine ad mortis confinia deuenerat ante feriam quartam Maioris hebdomade, et cum a medicis de eius salute conclamatum esset, subito aperiens oculos petiit uestes ad induendum, atque interrogantibus  respondit, sanctos uicentium Ferrerium et S. Brunonem ad se intrasse, et sibi dixisse nequaquam hac uice se moriturum, sed ad ecclesiam ea feria quarta ad diuina officia audienda accedere debere, quod et reipsa prestitit. Atque ob id adeo inposterum S. Brunonem dilexit, ut, cum postea anno 1514 Leo X eius festum solemniter in ecclesiis Ordinis concessisset, ipse suis sumptibus, eamdem Carthusiam petens, eius festiuitatem tam in ecclesia quam in trichoro peregi procurauerit ad obitum usque.« Ioannes Aloysius Bertranus, cui apparitio hic relata obtigit, e secunda uxore, quam, priori mortua, duxerat, S. Ludouicum Bertrandum ordinis predicatorum, de quo ad IX mensis huius diem, quo  colitur, apud nos agetur, postea genuit. Docet id nos tum ipsa, in qua eadem apparitio narratur, sancti huius confessoris uita, a uincentio Iustiniano Antist, ualentino ordinis S. Dominici alumno, idiomate Hispanico conscripta ac deinde ab altero eiusdem ordinis religioso in linguam Italicam uersa, tum etiam laudatus Surianus in apparitionis alterius eidem Aloysio Bertrano oblate infraque in Appendice ad gloriam posthumam memorande, quam apparitioni iam narrate proxime subiungit, relatione. Atque ita quidem, cum memorata apparitione, facientibus id tam S. Brunonis quam S. uincentii Ferrerii meritis, Aloysius Bertrandus, periculosissime decumbens, subito atque insperato pristine fuerit sanitati restitutus, miraculum modo habemus,  quod partim saltem Sancti nostri intercessione fuerit patratum, quodque etiam eius canonizationem, seu uiue uocis oraculum, quo ex dicendis Leo X papa cultu Sanctis proprio in ordine Carthusiensi eum coli permisit, precessit; uerum alia tum patrata, in quibus Sanctus partem habuerit, diligentissima licet facta indagine, inuenire haud quiui.

747. Porro Zanotius, qui in contexta a se S. Brunonis uita cap. 34 iam relatam, patrique S. Ludouici Bertrandi oblatam S. Brunonis et S. uincentii Ferrerii apparitionem etiam refert, cap. 32, quo e Sancti nostri tumulo fontem prorupisse cum nonnullis alliis se pregressis scribit, e mss. que laudat, Calabrie monumentis addit, uirtutem, dicti fontis aquis a Deo sanandi morbos inditam, ad parui lacus,  in quo Sanctus, cum in uiuis esset, corpus suum, quo id castigaret, mergere subinde solebat, aquas transiisse, cum primum Turritanum S. Stephani monasterium a Carthusiensi instituto ad Cisterciense deflexisset. Quo autem id probet, nostra adhuc etate, ac maxime Pentecostes, qua sacrum Sancti corpus ex ecclesia S. Marie ad ecclesiam S. Stephani fuit translatum, tribus diebus festis aquarum illarum uirtute innumera propemodum quotannis beneficia diuinitus conferri, miraculaque patrari, adiungit idem scriptor penes quem tum quantum ad hec, tum quantum ad uirtutem, a prodigiosi fontis aquis ad prefati lacus aquas translatam, fides sit. Ceterum ut miraculo, quod iam inde a Sancti obitu ceptum, hodieque perseuerare fertur, § hunc claudam,  Blomenuenna, quem dein secutus est et Surius, sub finem a se contexte Sancti uite sic scribit: »A monasterio autem isto  per crepidinem torrentis plano itinere 1500 passuum peruenitur ad antrum deuotissimum. Montibus siquidem artum satis et cinctum nemoribus, eiusdem uallis extrema claudentibus, deuiis et solitariis, nec ultra aditum humano usui prebentibus. Supra istud antrum edificatum est haud grande sacelium cum altari sub titulo sancti Brunonis, Coloniensis magistri, sancte Marie de Turri, ordinis Carthusiensis institutoris primi, cuius ibi imago depicta cernitur. In hoc antro idem Dei seruus ex eo tempore, quo primum illuc uenit, usque in diem mortis sue  incredibili feruore permansit. Ad indicium et commendationem uero eximie sanctitatis eius usque in hodiernum diem locus, in quo post excessus contemplationum laxa membra nuda humo collidebat, herbam nunquam reddit in spatio, quo tum ipsius sacri corporis mensura tendebatur, cum tamen circumquaque crescere cernatur. Hoc tam euidens miraculum omnes loci illius accole constantissime asseuerant.«

748. Hactenus ille: uerum quidquid sit de perseuerante hodieque miraculo, quod uerbis hisce memoratur, quodque in medio relinquendum arbitror, Sanctum equidem, contra ac Blomenuenna hic tradit, a die quo Turritanam S. Marie in Calabria eremum primum ingressus est, ad suum usque obitum  in antro, per uerba recitata designato, commoratum non esse seu habitasse, certum omnino atque indubitatum mihi facit uel solum Mesimerii, Squillacensis episcopi, diploma seu priuilegium num. 558 et seq. datum. In hoc enim antistes ille sequentem loquitur in modum: »Me rogare  dignatus est pro honoratissimis monachis et eremitis, domnis scilicet Brunone et Lanuino . . . . locum a Deo seruatum, qui Turris dicitur, incolentibus in ueneranda admodum ecclesia gloriosissime Domine nostre Dei genitricis, ac sancti Ioannis Baptiste precursoris; quibus uerbis cum tam Brunonem quam Lanuinum in sanctissime Dei genitricis ecclesia habitasse, non obscure hic innuat, toto Sanctum tempore, quo in eremo Calabrina uersatus  est, in prefato antro commoratum esse, Blomenuenne aliorumue, absque antiquo uade id asserentium, auctoritate prudenter quis credat? Blomenuenne quidem alii nonnulli scriptores recentiores suffragantur; uerum nec hi ullum pro se laudant auctorem monumentumue antiquum. Nec est cur pro iis in medium hic quisquam adducat, que memorato antro, ut Zanottius in sancti uita cap. 31 in fine testatum facit, inscripta leguntur, sequentia uerba: »In summa ueneratione ac reuerentia habendus est locus iste, fratres carissimi, in quo fidelis Christi seruus ac sacre pagine doctor Bruno multiplici penarum genere corpus suum afflixit; in quo post huius misere uite cursum ad celum euolauit;« fuisse enim hec uel statim a Sancti obitu, uel saltem haud  dudum post antro apposita, pro certo quis asserat? Quod ad me pertinet, multum dubitandum reor, an Sancti canonizatione, uti eam uocant, antiquiora sint. Brunonem itaque subinde quidem, quo orationi diuinarumque rerum meditationi ac contemplationi quietius uacaret, in antrum, a Blomenuenna memoratum, quod a S. Marie de eremo ecclesia seu monasterio, quod Sanctus incolebat, haud multum aberat, secessisse, haud difficulter crediderim; habitaritne tamen in eo, herebo dubius, donec ualidiora, que omnem de hoc dubitationem animo eximere nata sint, argumenta producantur in medium.



§ XLuI. Leo X papa ordini Carthusiensi Turritanum in Calabria S. Stephani monasterium iubet restitui, cultumque Sancti ecclesiasticum permittit.


749. In Titulis funebribus non paucis infra recudendis seu diuersarum ecclesiarum monasteriorumue ad litteras encyclicas infra pariter recudendas, quibus S. Brunonis obitus nuntiatus eis a Sancti e Turritana eremo discipulis fuerat, responsoriis non tantum a doctrina uirtuteque eximia Sanctus laudatur, uerum etiam eum non tam illorum, qui responsorias illas dabant, quam hoscemet illius precibus indigere declaratur; quod sane illum pro uiro sancto cognitum iam tum uniuersim fuisse argumento est. uerum, etsi res ita habuerit, anni tamen iam amplius quadringenti, quod mirum uideri potest, ab eius obitu erant elapsi, cum necdum a quopiam, quantum  apparet, tentatum quidquam fuerat, quo uir ille celeberrimus iuxta ac sanctissimus, qui et clarissimum ordinem instituerat, et uirtutibus suis plane eximiis Carthusiam primum ac deinde Calabriam potissimum illustrarat, seu sanctorum seu beatorum numero a summo pontifice adscriberetur.

750. Addit Bailletus tom. III uitarum, col. 91, Sancti memoriam toto illo quadringentorum annorum spatio in Calabria apud homines adeo fuisse neglectam, ut nullus plane ab hisce religionis cultus tum illi fuerit delatus. uerum hac in re falsum fuisse scriptorem illum, ex iis, que sub contexte a se Sancti uite finem in litteras mittit Blomenuenna, uerosimile apparet. Etenim ibidem sic habet: »Ad  hec loca  populorum caterue, senes cum iunioribus, paruuli et mulieres, nobiles et ignobiles, principes et domini ob sanctissimi Brunonis uenerationem et deuotionem, ad eius etiam beneficia obtinenda, quasi degat in humanis, eum attendentes, certatim confluunt, reuerenter accedunt, orant, adorant. Precipue uero antrum seu specum, de quo supra, in quo fere semper solus Domino famul batur, tanta reuerentia et affectu, incredibilique fide frequentatur, quod etiam quandoque plures cernuntur non nisi nudis pedibus a monasterio prefato  illud accedere. Alii flexis genibus ambulando antrum sacrum, terram et saxa ex deuotione lingentes, lacrymisque  infusi circumeunt. Porro de antro ipso seu rupe aliquid pro maximis habituri reliquiis detrahunt, atque ita ad propria remeant cum gaudio.

751. »Quanta uero deuotione ad hunc sanctissimum Patrem Brunonem afficiantur Calabrie episcopi, abbates, prelati, religiosi, principes etiam, comites, barones uulgusque uniuersum, nemo uerbis explicare sufficiet. Est preterea non longe a monasterio prefato spatio passuum 300 nemus amplissimum, quod Folo nominant, ab ipso seruo Dei deputatum ad instaurationem monasterii eius duntaxat. Si quis uero ausu temerario contra sancti uiri ordinationem uenire attemptauerit  diuinam ultionem non euadit.« Hec ille; que cum, Sancto nondum diu per Leonem X in sanctorum, seu potius ex dicendis beatorum, album relato, in litteras miserit, nec tunc primum, cum id factum a pontifice illo fuisset, eximium plane ac singularem, qualem uerbis recitatis depingit, cultum in Calabria sancto fuisse delatum, uerosimile appareat. Bailleto asserenti, Brunonem, cum beatis a Leone papa adscriberetur, fuisse et ex omnium fere in Calabria memoria deletum, et nullo ibidem cultu affectum, indubitanter assentiri non ausim, maxime cum ex ueneratione, qua erga Sanctum, etiam beatis nondum adscriptum, Calabrie populos fuisse, recitata Blomenuenne uerba indicant, ueromisile  appareat, fuisse illi etiam cultum Sanctis proprium ab hisce delatum.

752. uerum, ut ut sit, fuisse eum equidem, etiam cum nondum beatorum honores a Carthusianis publice sibi deferri obtinuisset, pro Sancto ab hisce aliisque habitum honoratumue, ex apparitionis, qua Bruno sese una cum S. uincentio Ferrerio spectandum Aloysio Bertrano egrotanti exhibuit, relatione iam data, utpote in qua erga Brunonem, tanquam sanctum, modo peculiari affectus is fuisse traditur, fas est colligere uti etiam ex eo, quod Carthusiani tandem, qui eum fatente ipsomet Bailleto, priuatim saltem sanctorum honoribus in Carthusiis a Calabrina diuersis colebant, de illius seu canonizatione seu beatificatione procuranda etiam cogitarint. Camillus Tutinus  sepissime iam laudatus, in historie ordinis Carthusiensis prospectu ad annum 1504, pro quo tamen perperam scribitur 1503, ita prodit memorie: »In generali  capitulo, hoc anno celebrato, priores Carthusiani tractarunt de procuranda canonizatione S. Brunonis, et de recuperanda Carthusia S. Stephani de nemore, que fere annos tercentum penes Cistercienses, et deinde  ad abbates commendatarios peruenerat. Hinc ad litem prosequendam Iacobus de Aragonia, prior Carthusie Neapolitane, Mattheus prior Bononie, Ludouicus prior Mantuane Carthusie, et Hugo prior  Carthusie Romane deputantur. Erat ea tempestate abbas commendatarius Ludouicus cardinalis de Aragonia, Ferdinandi I regis Neap. nepos. Iacobus igitur, quem supra memorauimus, cum esset cardinalis affinis, Rome cum eodem ceterique priores de restitutione agunt, et plurimis hinc inde articulis discussis, et conditionibus appositis, cardinalis se exuere passus est. uerum cum eius redditus iure emphiteotico ab Euangelista Tornafrancia Catacensi possiderentur, quo [an qui?] etiam suo iuri cedere promiserat, Iacobus cetera impletus Neapolim uenit, sed Euangelista, quem oblate conditionis penituerat, fuga dilabitur; uerum regiis adhibitis diligentiis interceptus, ac promisso stare coactus est.«

 753. Ita ille, non tantum Carthusianos sancti Patris sui canonizationi procurande, uerum etiam Calabrino S. Stephani monasterio de nemore recuperando animum adiecisse operamque porro dedisse, tradens. Neque uero religiosorum illorum uirorum frustra hic conatus fuit; primo enim S. Stephani domum seu monasterium ordini suo restitui, ac deinde in album, si non sanctorum, beatorum saltem, primum suum institutorem pontificia auctoritate referri obtinuerunt, uti patescet ex iis que de duobus hisce capitibus pro instituti mei ratione dicenda hic sunt. A Calabrini monasterii recuperatione, quod hec Sancti canonizationem seu potius beatificationem precesserit, duco initium. Ac primo quidem an Carthusiani de monasterio illo recuperando  iam inde ab anno 1504 cogitarint, ipsemet Camillus Tutinus, qui id iam tum ab iis factum, uerbis mox datis scribit, dubitare me facit. Etenim in chronico, quod concinnato a se ordinis Carthusiensis prospectui attexuit, ita memorat: »Anno 1505 Carthusiani monachi in capitulo generali Iacobo de Aragonia Carthusie Neapolitane, Mattheo Bononiensis, Ludouico Mantue, Hugoni Romane prioribus demandarunt, ut monasterium S. Stephani religioni restituendum curarent. Hi post uarios cum memoratis cardinali et Tornafrancia tractatus, post decennium protractos, mutuis hinc inde petitionibus conclusis, eo controuersiam adduxerunt, ut monasterium in summi pontificis Leonis X manibus cardinalis resignaret, quo adimpleto, pontifex Carthusianis  cum omnibus eius bonis iterum concessit et tradidit, et abbatialem titulum suppressit per bullam dat. Rome 1513.« Quare, cum Tutinus, ordinis Carthusiensis prioribus hic nominatis a capito generali, ut monasterii S. Stephani recuperationem tentarent, anno demum 1505, quod iam inde ab anno 1504 factum fuisse, uerbis supra recitatis in prospectu docuerat, in mandatis datum fuisse, hic scribat, hocne, an illo anno Carthusie S. Stephani recuperationem tentare decreuerint Carthusiani, dubium sane ipsemet efficit.

754. Attamen, cum monasterium illud postquam anni iam decem ab incepto de restituendo eo Carthusianis tractatu essent elapsi, in manus pontificis, qui id deinde Carthusianis reddidit, resignatum  fuisse, uerbis proxime datis etiam tradat, fuisse uere iam inde ab anno 1504 a Carthusianis de dicto monasterio recuperando tractatum, uerosimilius apparet, quod bulla, qua id eis pontifex Leo X reddi iussit, anno 1513, uti ipsemet etiam Tutinus uerbis recitatis fatetur, data notetur, facileque quidem ab anno 1504, non tamen ab anno 1505 ad annum usque 1513 annos decem excurrisse, queat intelligi. Instrumentum illud, quod et ei locum hic concedi, postulatum a me fuerit, et nonnulla, que iam dicta sunt, confirmet, huc transcribo. Hisce uerbis concipitur: »Leo episcopus seruus seruorum Dei ad perpetuam rei memoriam. Pro commisso nobis desuper apostolatus officio quo uniuersalis Ecclesie  regimini presidemus, de ecclesiarum et monasteriorum, aliorumque regularium locorum omnium statu prospere et salubriter dirigendo continua reddimur attentione solliciti: unde aliqua ex eisdem monasteriis et locis, ut in eis gratior Deo uigeat obseruantia, crescat diuinus cultus, et fidelium augeatur deuotio, nouis nonnunquam committimus gubernanda rectoribus, per quorum solertie studium et prouidam diligentiam monasteria et loca ipsa, etiam alias uotiuis in spiritualibus et temporalibus proficiant incrementis.

755. »Sane monasterio S. Stephani de Bosco Cisterciensis ordinis Squillacensis diecesis, quod dilectus filius noster Aloysius sancte Marie in Cosmedin diaconus cardinalis ex concessione et dispensatione  apostolica in commendam nuper obtinebat  adhuc eo, quo, dum eidem Aloysio cardinali commendatum fuit, uacabat, modo uacante; nos uero, ultimum dicti monasterii uacationis modum, etiamsi ex illo queuis generalis reseruatio et in corpore iuris clausa resultet, presentibus pro expressis habentes ad prouisionem super ipsius monasterii regimine celerem et felicem, ne monasterium ipsum longe uacationis exponatur incommodis, paternis et sollicitis studiis intendentes, post deliberationem, quam desuper cum fratribus nostris habuimus diligentem, demum ad dilectos  filios fratres Carthusiensis ordinis, in quibus regularis discipline obseruantia, uite sanctimonia, et exemplares mores in dies tamquam noui palmites in agro Domini pullulare noscuntur, direximus oculos mentis nostre. Sperantes, quod si in monasterio predicto, in cuius ecclesia corpus S. Brunonis dicti ordinis Carthusiensis institutoris dicitur esse reconditum, et quod, ut ab aliquibus asseritur, olim eiusdem Carthusiensis ordinis domus fuit, dignitas abbatialis et Cisterciensis ordo perpetuo supprimerentur et exstinguerentur, et ordo Carthusiensis huiusmodi institueretur et plantaretur: et de cetero monasterium ipsum domus sub eadem inuocatione S. Stephani nuncuparetur, et dicti Carthusiensis ordinis fratribus per eos iuxta ipsorum ritus  et mores ac regularia instituta prout alie eiusdem Carthusiensis ordinis domus reguntur et gubernantur, regendum et gubernandum perpetuo concederetur, ex hoc gratia Deo et accepta in dicto monasterio introduceretur bene beateque uiuendi norma, augeretur diuinus cultus, aliasque eiusdem monasterii statui in spiritualibus et temporalibus cum circumuicinorum fidelium spirituali consolatione feliciter consuleretur.

756. »Quibus omnibus debita meditatione pensatis, de dictorum fratrum consilio, auctoritate apostolica, tenore presentium in eodem monasterio quouis modo, et ex cuiuscumque persona uacet, etiamsi eius prouisio ex quauis causa ad sedem apostolicam  specialiter uel generaliter pertineat, dignitatem abbatialem et Cisterciensem ordinem huiusmodi perpetuo supprimimus et exstinguimus, et dictum Carthusiensem ordinem, ita quod de cetero non monasterium, sed domus eiusdem S. Stephani sit et denominetur, instituimus; illudque cum omnibus et singulis eius mobilibus et immobilibus bonis, iuribus et pertinentiis suis, dictis fratribus per unum priorem et fratres in decenti numero iuxta eorum ritus et mores ac instituta regularia predicta, et prout alie dicti Carthusiensis ordinis domus leguntur et gubernantur, regendum et gubernandum perpetuo concedimus. Itaque liceat dilectis filiis modernis dicti Carthusiensis ordinis uisitatoribus in prouincia remotioris Lombardie iuxta morem eiusdem  Carthusiensis ordinis, infra cuius prouincie limites dicta domus S. Stephani consistit, Carthusiensis ordinis et illius fratrum huiusmodi nomine corporalem domus S. Stephani bonorum ac iurium et pertinentiarum predictarum possessionem per se uel per alium seu alios propria auctoritate libere apprehendere, et, sicut premittitur, regendam et gubernandam perpetuo retinere, illiusque fructus, redditus et prouentus in fratrum et domus eorum usus utilitatemque conuertere, diecesani loci et cuiusuis alterius licentia super hoc minime requisita.

757. »Ac priori et fratribus in ipsa domo S. Stephani pro tempore degentibus, quod ipsi et dicta domus omnibus et singulis priuilegiis, gratiis, immunitatibus,  indulgentiis, exemptionibus, preeminentiis, fauoribus, et indultis spiritualibus et temporalibus, quibus alie dicti Carthusiensis ordinis domus aut priores et fratres in illis pro tempore degentes generaliter utuntur, potiuntur, et gaudent, ac uti, potiri et gaudere poterunt quomodolibet in futurum, uti, potiri, et gaudere libere et licite possint, de simili consilio auctoritate prefata indulgemus, non obstantibus constitutionibus et ordinationibus apostolicis, ac dictorum ordinum iuramento, confirmatione apostolica, uel quauis firmitate alia roboratis, statutis et consuetudinibus, ceterisque contrariis quibuscunque. Nos enim ex nunc irritum decernimus et inane, si secus super his a quoquam  quauis auctoritate scienter uel ignoranter contigerit attentari. Nulli ergo omnino hominum liceat hanc paginam nostre suppressionis, exstinctionis, concessionis et decreti infringere, uel ei ausu temerario contraire. Si quis autem hoc attentare presumpserit, indignationem omnipotentis Dei, et beatorum Petri et Pauli apostolorum eius se nouerit incursurum. Datum Rome apud S. Petrum anno incarnationis Dominice millesimo quingentesimo tertio decimo, decimo septimo Kalendas Ianuarii, Pontificatus nostri anno primo.« Carthusianis itaque, uti ex huc iam transcripta Bulla manifestum est, Calabrinum S. Stephani de Bosco monasterium, sibi a Ludouico seu Aloysio de Aragonia, S. Marie in Cosmedin diacono cardinali, de quo in Pontificum et  cardinalium uitis tom. III, col. 187, Oldoinus, resignatum, anno 1513, 16 Decembris die, Leo X restituit; huius autem haud dudum post possessionem illi adiere.

758. »Iacobus et Aragonia,« inquit in suo ordinis Carthusiensis prospectu ad annum 1514 Camillus Tutinus, »prior Neapol. cum priore Clarimontis, aliisque monachis et fratribus conuersis Carthusianis die 27 Februarii monasterii S. Stephani de nemore possessionem cepit.« Dicti itaque monasterii possessionem anni 1514 uigesima septima Februarii die ac proin tribus nondum postquam id eis restitutum fuisset, elapsis mensibus, possessionem adiere Carthusiani; qui autem factum id sit, Zanottius in sua de S. Brunone Historia cap. 33 sequentem  fere in modum exponit: Iacobus de Aragonia, Carthusie Neapolitane prior prouincieque uisitator, ac Petrus Acerri, Claromontane in Basilicata regni Neapolitani prouincia Carthusie prior conuisitatorque, qui designati ad id fuerant, priores Bononiensem, Mantuanum et Romanum adiunctos sibi babentes litterisque pontificis ac regiis muniti, auxilio, quod eis Adamus Toraldus, Badulati baro, prestitit, sese ad S. Stephani monasterium contulerunt; quo cum peruenissent, a Cisterciensibus, qui uoluntatis pontificis, per acceptas ab hoc litteras, iam ante facti fuerant certiores, supplicantium in morem inter festiuum eris campani sonitum obuiam uenientibus recepti ecclesiam mox sunt ingressi, cumque litteras pontificias ac regias prelegissent,  modo a iure prescripto, monasterii possessionem, solemnibus post rem factam Deo actis gratiis, adierunt. Ita fere quantum ad substantiam ille e Calabrie monumentis mss., que, quod recentiori memoria gesta memorent, fidem hic mereri puto. Leo porro, qui erga Carthusianos beneuolum sese prefati monasterii restitutione monstrarat, alio haud dudum post maiori adhuc fauore eos affecit. Etenim eodem anno 1514 miraculis, que a S. Brunone patrata ferebantur, uia iudiciaria non discussis, Carthusianis, ut festum eius annuum officio ecclesiastico celebrare, eiusque in precibus horariis commemorationem quotidie agere possent, uiue uocis oraculo concessit. Id littere, quas ea de re Antonius cardinalis Papiensis, Carthusianorum protector,  ipso anno 1514 ad hos dedit, manifestum faciunt. Eas adeo, quod et ad Sancti nostri gloriam multum faciant, e Benedicti XIu pape de beatorum canonizatione et seruorum Dei beatificatione lib. I, cap. 41, huc transcribo.

759. His uerbis concipiuntur: »Antonius miseratione diuina tituli sancte Praxedis sancte Romane Ecclesie presbyter cardinalis Papiensis necnon totius ordinis Carthusiensis protector uniuersis, et singulis presentes nostras inspecturis, et lecturis salutem in Domino sempiternam. Cum ex nostro protectionis officio beneuolentiaque, ac pietate, qua uniuerso Carthusiensi ordini predicto afficimur, hodie ad pedes sanctissimi domini nostri Leonis diuina prouidentia pape X presentauimus uenerabiles  religiosos uiros DD. Mattheum Bononie, Ludouicum Mantue, Iacobum Neapolis, et Hugonem S. crucis in Urbe eiusdem Carthusiensis ordinis domorum priores; et tam nos, quam religiosi predicti plura de laudibus, preconiis, ac uite sanctitate beati Brunonis confessoris, eiusdem ordinis Carthusiensis primi fundatoris, ac institutoris, sanctitati sue retulissemus, et exposuissemus; qui uir beatus, declinante Christiana militia, et propter iniquitatis abundantiam caritate plurimum frigescente, tanquam dux strenuus ad resistendum hostibus nouum in Ecclesia instruxit et instaurauit exercitum, et in uineam, quam Dominus sua dextera plantauerat, iam uitiorum uepribus et spinis obsitam, ueluti solertissimus  pater familias, tot fideles conduxit operarios, ut uberiores in dies ex ea fructus sancte Ecclesie proueniant, et odorem suauitatis proferat, et sanctitatis.

760. »Ipsius namque beati confessoris multiplex doctrine, uite castigatissime, innocentie, ac munditie exemplum plurimos generans sancte adoptionis filios, generatque, et nutrit in dies incessanter; cuius meritis ordo prefatus exornatur, et comprobatur miraculis, et assidue, quasi de uirtute in uirtutem, crescit, rigans montes de superioribus suis, et de fructu odorum suorum satiatur terra. Idcirco nos una cum prefatis prioribus ab eodem Domino, Domino nostro, uenerabilium uirorum Francisci de Puteo moderni generalis, aliorumque priorum, et  uniuersorum monachorum, monialium, conuersorum, et personarum dicti ordinis nomine humiliter supplicauimus, ut pro omnipotentis Dei gloria, qui in suorum exsultat ueneratione Sanctorum, ac beati predicti confessoris honore, illiusque euidentissimis sanctitatis operibus, signi que uirtutum, quibus in carne positus claruit, et ad celos euocatus perpetuo splendet, proque tam preclari ordinis decore de apostolica munificentia, et benignitate sub sexta Octobris die, qua die, posita carnis sarcina, idem beatus Bruno confessor ad perpetuam euolauit gloriam, festum quotannis in eius memoriam, ac solemne officium dignis in Domino laudibus, et honoribus celebrandi, et commemorationem eiusdem ceteris diebus faciendi licentiam concedere dignaretur;  quamuis idem beatus Bruno confessor non reperiatur aliter canonizatus per summos pontifices predecessores suos, ut moris est.

761. »Qui prefatus sanctissimus Dominus noster papa asserens, se iamdudum de laudibus, ac sanctitate eiusdem beati confessoris plurima intellexisse, arbitratus dignum esse, ac consonum rationi, ut, quem Deus in hoc seculo tantis donis et gratiis insigniuit, assumptum in celis, magis ac magis uenerandum, et cui uiuenti dederat cor omnipotens ad precepta, et legem uite, et discipline, eidem nunc apud thronum diuine glorie existenti impendatur in terris debite deuotionis obsequium; huiusmodi nostris, et prefatorum priorum supplicationibus libenter annuens, dictis domino Francisco moderno,  ac pro tempore generali existenti, et aliis prioribus, monachis, monialibus, conuersis ac personis dicti ordinis, in ipsius ordinis duntaxat domibus, et eorum ecclesiis, seu capellis, festum predictum solemniter colendi, et deuotione debita celebrandi, prefatique Brunonis corpus, et memoriam dignis in Domino laudibus prosequendi, et uenerandi, officiumque conueniens in honore ipsius beati confessoris agendi, et decantandi necnon commemorationem singulis diebus faciendi, ex tunc, et de cetero in perpetuum cum Dei benedictione licentiam uiue uocis oraculo nobis facto benigne, ac fauorabiliter concessit pariter, ac indulsit: non obstante quod idem beatus Bruno confessor  non inueniatur aliter canonizatus, ut supra: presentibus quoque ibidem reuerendissimo in Christo patre D. D. Laurentio Putio tituli sanctorum quatuor coronatorum sancte Romane Ecclesie presbytero cardinale et reuerendo patre domino Francisco Amellino camere apostolice clerico.

762. »Quare, ne apud quemquam de huiusmodi concessione possit aliquod dubium suboriri, presentes manu propria subscriptas, et nostri soliti sigilli appensione munitas confici iussimus, et per nostrum quoque secretarium subscribi fecimus in fidei, robur, et testimonium premissorum, et ueritatis. Datum Rome in apostolico palatio die 19 mensis Iulii anno 1514, pontificatus uero Domini nostri anno secundo. Antonius cardinalis Sancte  Praxedis protector manu propria. Antonius Testa uerulanus.« Tales sunt littere, quibus Antonius, S. R. E. tituli Sancte Praxedis presbyter cardinalis Papiensis, ordinisque Carthusiensis protector, publice testatus est, quibuscunque ad hunc ordinem spectantibus siue uiris siue mulieribus facultatem deferendi S. Brunoni cultum, iisdem litteris expressum, Leonem decimum, summum pontificem, uiue uocis oraculo indulsisse. Zanottius in adornata a se S. Brunonis historia seu uita, cap. 33, ita fere quantum ad substantiam scribit: Leo decimus papa anno 1514, die decima nona Iulii, Breui, ab Antonio cardinali Papiensi, ordinis Carthusiensis protectore, sibi oblato, subscripsit, quo, ut monachi, moniales, atque alie quecunque persone S. Brunonis  institutum profitentes, in monasteriis suis S. Brunonis festum solemni ritu officioque proprio sexta Octobris die quotannis celebrare, eiusdemque sancti Patris sui commemorationem in quotidiano officio ecclesiastico facere possint, concessit. Breuis huiusmodi autographum in maiori Carthusia modo asseruatur, in eoque pontificie approbationis testes fuisse leguntur cardinalis Laurentius Puccius et Franciscus Armellinus, reuerende camere apostolice clericus.

763. Ita fere, ut iam monui, quantum ad substantiam ille. uerum recitatas Antonii cardinalis Papiensis litteras fuisse abs hoc scriptore pro Breui, quod Leo decimus papa concesserit, perperam acceptas,  dubitandum non est, cum datum hoc fuisse scribat eodem anno et die, quo ille date notantur, easdemque, quarum tamen nomina paulo aliter scribit, personas etiam, nempe S. R. E. cardinalem Laurentium Putium, et Franciscum Amellinum, Camere apostolice clericum, qui pontifici, cum uiue uocis oraculo prefatam facultatem Carthusianis concessit, in ipsis recitatis Antonii cardinalis Papiensis litteris adfuisse memorantur, Breuis pariter, quod Leoni decimo Antonius cardinalis, ordinis Carthusiensis protector, obtulerit, approbationi seu subscriptioni, per pontificem hunc facte, presentes adstitisse affirmet. Ad hec Leonem, non Breui, quod concesserit, sed uiue duntaxat uocis oraculo, Carthusianis, ut sanctum ordinis sui institutorem  honorare modo iam dicto possent, anno 1514, 19 Iulii die indulsisse, Antonii cardinalis recitate littere, eo ipso anno 1514 ac die 19 Iulii, quo breue huiusmodi ex Zanottii opinione datum fuisset, signate, fidem faciunt; ut sane, quin is scriptor hallucinatus hic sit, dubitari nullatenus debeat. Nec ii qui S. Brunonem a Leone decimo canonizatione, equipollenti saltem, Sanctis fuisse ascriptum contendunt, ab errore immunes uidentur, quemadmodum § sequens aperiet.



§ XLuII. An Leo X papa Brunonem etiam canonizarit, et quenam, ad gloriam Sancti posthumam facientia, concessam ab hoc pontifice cultum ei deferendi facultatem proxime sint secuta.

764. Leonem X papam non tantum, ut ecclesiasticus  Brunoni cultus deferretur, concessisse, uerum etiam Sanctis eum ascripsisse seu canonizasse, nonnulli existimant; ac imprimis quidem ex his exstitisse uidetur eruditissimus Annalium ecclesiasticorum parens Baronius, utpote in suis ad Martyrologium Romanum adnotationibus hodie de Brunone ita obseruans: »uita functus est anno Domini 1101, relatusque est inter sanctos a Leone decimo pontifice.« uerum aliter longe sensit Benedictus XIu papa; etenim in suo De seruorum Dei beatificatione et beatorum canonizatione opere, lib. I, cap. 41, § III, nullo pacto dici posse sanctum Brunonem a Leone X canonizatum fuisse, contendit, et sane non immerito, uti probant, tum que ipsemet ibidem adducit, tum que nos modo adducturi hic sumus.  Cum canonizatio, uti infra docebo, cultus preceptum importet, non fuisse sane Brunonem uiue uocis oraculo, quo, ut ei cultus ecclesiasticus deferri posset, anno 1514 duntaxat impertiisse Leonem X papam, e recitatis cardinalis Papiensis litteris intelligitur, in sanctorum numerum ab hoc pontifice relatum seu canonizatum, manifestum est. Quare ut, sanctum Carthusianorum institutorem canonizatum a Leone fuisse uerum esse queat, oportet ut altera hic illud post declaratione, uel uiue itidem uocis oraculo uel litteris expressa, fecerit. uerum declarationis, uiue uocis oraculo facte atque a declaratione, in cardinalis Papiensis litteris memorata, distincte, qua in sanctorum numerum Leo  papa Brunonem retulerit, nullus omnino scriptor meminit.

765. Quod autem ad litteris seu bulla expressam, qua id fecerit, declarationem spectat, Tutinus quidem in Historie ordinis Carthusiensis prospectu, pag. 135, postquam, Leonem X, ut publicus S. Brunoni cultus deferri posset, anno 1514 uiue uocis oraculo concessisse, narrauit, ad annum 1515 subiungit: »Leo X bullam canonizationis sancti Brunonis generali ordinis Carthusiensis transmisit, et in ea plura in ordine seruanda iniungit.« Tutino porro, bullam a Leone, qua Sanctus canonizatus fuerit, datam fuisse, hic tradenti, alii etiam nonnulli assentiuntur. Nescio tamen, an hisce accenseri debeat Surius. Etsi enim ad scripte a se Sancti  nostri uite calcem metrice hunc in modum eius canonizationem describat:

Papa Leo, gestis et maiestate uerendus,
Cardineis patribus celebri circumdatus actu,
Certior est factus, quam sancte uixerit olim
Bruno; quod obsequium, dum uixit, prestitit urbi,
Quodque per hunc cultu diuino Ecclesia creuit.
Huius et audierat certo miracula quedam.
Propterea uotis Patrum concordibus illum
Rettulit in Diuos; festum concessit eidem
Octobris sexta celebrari luce quotannis;

Erigere huic statuas, ac edificare sacella
Permittens; super his confecta diplomata confert.
Ordinis hec nostri mater Carthusia seruat
 Inter Romani multa instrumenta senatus;
huic tamen descriptioni prefigit hunc titulum: »Canonizatio, ut uocant, S. Brunonis carmine conscripta;« quibus e uocibus, fueritne uere a Leone papa Bruno canonizatus, dubitasse potest uideri. Ad hec per diploma, cuius hic meminit, cum Zanottio  Breue duntaxat, quo Sancti cultum Leo permisit, fortassis intelligit. Ut ut sit, bullam equidem, qua S. Brunonem Leo X canonizarit, datam non fuisse, pro indubitato debet haberi.

766. Id sic ostendo: quod si bulla huiusmodi, que, facta licet tum Rome, tum alibi diligentissima indagine, inueniri haud potuit, anno 1515 a Leone data fuisset, ea utique aut generali reuerendorum Patrum Carthusianorum capitulo, die septima Maii et sequentibus  dicto anno 1515 in Carthusia Maiori celebrato, si Maium sit pregressa, aut certe, si mense hoc fuerit posterior, generali eorumdem reuerendorum Patrum capitulo, anno 1516 die 21 Aprilis et sequentibus in Maiori itidem Carthusia celebrato, nota fuisset: neutri autem e capitulis hisce generalibus nota illa fuisse ullo modo uidetur. Patres enim, ut quotannis, prout a Leone pontifice fuerat concessum, S. Brunonis festum sexta Octobris die solemni ritu celebretur, officium conueniens de eo agatur, quotidianaque in officio ecclesiastico commemoratio instituatur, in priori e duobus illis capitulis generalibus ordinauerunt, hancque ordinationem noua condita in posteriori capitulo ordinatione  confirmauerunt, iniungentes preterea ut S. Bruno et in Litaniis conuentualibus inuocetur, et martyrologio inscribatur; bullam autem, qua Brunonem canonizarit, cultumque illum ei deferri pontifex iusserit, non commemorant, facere id utique, si bulle huiusmodi cognitionem habuissent, non omissuri. Ut quam uerum id sit, studiosus lector perspiciat, nichilque, quod ad gloriam Sancti posthumam spectet, preteream, ambas ordinationes illas, e Maiori Carthusia a Carthusiano Parisiensi supra sepissime iam laudato mihi procuratas huc transcribo. Prior seu illa, que in capitulo generali anni 1515 condita fuit, sic habet: »Cum sanctissimus dominus noster dominus Leo diuina prouidentia papa decimus et modernus. nobis et ordini nostro  sua gratia dederit et concesserit licentiam et auctoritatem, ut in singulis domibus dicti nostri ordinis, et earum ecclesiis seu capellis possimus festum beati Brunonis Patris nostri solemniter colere, et debita deuotione celebrare, eiusque corpus et memoriam dignis in Domino laudibus prosequi et uenerari et officium conueniens in honorem ipsius agere et decantare, nec non commemorationem singulis diebus de eo facere. et alias, prout in desuper confectis litteris  plenius continetur.

767. »Propterea ne tantam gratiam neglexisse uideamur, ad Dei et eiusdem Patris nostri laudem et honorem, Ordinis incrementum, et nostram nostrorumque omnium salutem, consolationem, et  pacem, dictarum litterarum mentem et tenorem insequentes, uolumus et ordinamus, quod de cetero annis singulis perpetuis futuris temporibus die sexta mensis Octobris, qua die idem Pater noster, carne solutus, beata fuit immortalitate uestitus, festum predictum in omnibus et singulis domibus totius Ordinis nostri predicti et earum ecclesiis seu capellis in honorem et sub nomine et uocabulo eiusdem beati Brunonis confessoris cum candelis solemniter celebretur, et ab omnibus et singulis prioribus, monachis, conuersis, et aliis personis dicti nostri Ordinis debita deuotione colatur, eiusque corpus et memoria dignis in Domino laudibus ueneretur, fiatque et decantetur de eo ipsa die sexta Octobris solemne officium cum duodecim lectionibus, capitulo,  refectorio, et ceteris ceremoniis, que in solemnibus festis candelarum solent obseruari, in hunc uidelicet, qui sequitur, modum. Ad primas uesperas Antiphona super psalmos, Sint lumbi. Responsorium, »Beatus seruus.« Ad Matutinas octo prime lectiones, sermo beati Augustini episcopi, qui incipit: »Dominus noster iehsu Christus,« sicut in festo S. Martini. Quatuor uero ultime, Homilia beati Gregorii pape, que incipit: »Sancti Euangelii,« super Euangelio secundum Lucam: »Sint lumbi uestri,« sicut in festo S. Benedicti. Ad Missam dictum euangelium: »Sint lumbi uestri.« Cetera omnia tam in Missa, utrisque uesperis, Matutinis, quam ceteris Horis fiant sicut unius confessoris non episcopi, exceptis  orationibus, que dicentur prout infra in pede presentis ordinationis sunt notate. uolumus pariter et ordinamus, quod in uigilia dicti festi fiat abstinentia et in die fiat sermo in capitulo monachorum et conuersorum ad laudem eiusdem Sancti, et ad reformationem Ordinis, et cessetur ipsa die ab omnibus operibus, ut diuinis laudibus facilius et deuotius intendere ualeamus.

768. »Item ordinamus, quod dictum festum scribatur in Calendariis ordinis sub dicta die sexta Octobris, et in Letaniis post sanctum Benedictum ponatur, scribatur, et ab inde dicatur »Sancte Bruno, ora pro nobis.« Item pariter Ordinamus, quod singulis diebus, quibus cetera dicuntur solita suffragia in Matutinis et uesperis, immediate post  commemorationem sancti Ioannis fiat de eo commemoratio in hunc modum: Antiphona, Similabo. uersus, Iustum deduxit. Oratio, »Omnipotens sempiterne Deus, etc. Ut per eius intercessionem et merita diuinam in presenti gratiam, et eternam in futuro gloriam consequi mereamur.« Sequuntur Orationes ad Missam dicende, quarum prima dicetur in die ad utrasque uesperas, Laudes et Tertiam, et quotidie ad commemorationem in Matutinis et uesperis. ORATIO. »Omnipotens sempiterne Deus qui renuntiantibus seculo mansiones paras in celo, immensam clementiam tuam humiliter imploramus, ut, intercedente beato Brunone confessore tuo, uota, que profitendo fecimus, fideliter implere, et ad ea, que perseuerantibus in te dignatus  es promittere, ualeamus salubriter peruenire. Per.« SECRETA. »Sacrandum tibi, Domine, munus offerimus, maiestatem tuam suppliciter exorantes, ut per intercessionem et merita beati Brunonis confessoris tui, a peccatis omnibus et peccatorum omnium penis absoluti, acceptum tibi sacrificium in tue Passionis et nostre Redemptionis memoriam offerre ualeamus. Qui uiuis.« COMPLENDA. »Per hec sancta, que sumpsimus, Domine Deus, pium in nobis accende sancte Religionis affectum, ut eius, quem ut patrem in terris colimus, uestigia insequentes, quod, te donante, promisimus, te operante, implere, et cum uite finis aduenerit, ad te, qui uia, ueritas, et uita es, peruenire mereamur. Qui uiuis,« etc.

 769. Posterior, seu que anno 1516 fuit prescripta, his uerbis concipitur: »Ordinationem in precedenti capitulo factam circa celebrationem festi beati Brunonis Patris nostri confirmamus, et eam perpetuo in Ordine nostro obseruari uolumus et mandamus, hoc addito, quod, sicut in Letaniis priuatis, ita et in conuentualibus ponatur et scribatur, et ab inde dicatur: »Sancte Bruno, ora pro nobis.« Et in Martyrologio sub die sexta Octobris scribantur hec uerba: In Calabria depositio beati Brunonis confessoris, primi institutoris ordinis Carthusiensis. Et nichilominus ordinamus, quod de uita eius nouiter impressa legatur in refectorio singulis annis in singulis domibus Ordinis in dicto festo.« Duas has ordinationes,  que e codice ordinationum, a capitulis generalibus conditarum, in titulo, iis in capite prefixo, desumpte notantur, cum ipsis autographis concordare testatur ipsemet, qui iisdem subscribitur, reuerendissimus ordinis Carthusiensis minister generalis Franciscus Biclet. Expende modo, studiose lector, duo ista iam recitata documenta, uixque dubito quin futurum sit, ut fateare, in horum saltem posteriori Carthusianos generalis anno 1516 celebrati capituli Patres pontificiarum, quibus S. Bruno canonizatus fuisset, litterarum facturos fuisse mentionem, si ad illorum he cognitionem uenissent, misseque adeo, ut Tutinus uerbis proxime recitatis memorie prodit, ad ordinis Carthusiensis generalem fuissent. Cum enim, qua pontifex, publice Sanctum  coli, uiue duntaxat uocis oraculo impertierat, facultatis mentionem in priori facere capituli generalis anni 1515 Patres non omiserint, quis Bulle pontificie, cultum Brunonis ecclesiasticum non tantum permittentis, sed etiam decernentis seu precipientis, si bullam huiusmodi nouissent, mentionem, arbitretur, capituli anni 1516 Patres facturos non fuisse in dictorum documentorum posteriori, quo confirmarunt, quod antea de cultu sancto Patri suo deferendo, cum is a pontifice, non preceptus, sed permissus duntaxat fuisset, statuerant?

770. Adhec in posteriori e duabus recitatis ordinationibus, anno ex dictis 1516 condita; generalis capituli tunc celebrati Patres bulle pontificie, a Leone decimo papa ad ordinis Carthusiensis generalem  misse, qua hic pontifex S. Brunonem canonizarit, non tantum non meminere, sed bullam huiusmodi a Leone ad ordinis sui generalem missam non fuisse, in hac ipsa ordinatione sua coniiciendi ansam prebent. Dum enim hac, ut sanctus ordinis sui institutor martyrologio inscribatur, precipiunt, non cum Sancti, sed cum Beati dumtaxat titulo fieri id iubent, secus tamen uerosimillime facturi, si bulle pontificie ui, qua Bruno canonizatione saltem equipollenti, ut uocant, canonizatus fuisset, Sancti titulum ei competere perspectum habuissent. Nec est, quod reponas, Brunonem in prefata ordinatione, utpote qua per uoces hasce, »Sancte Bruno, ora pro nobis,« in Litaniis conuentualibus inuocari iubetur, Sancti titulo etiam condecorari: e celitibus enim, qui in  Litaniis huiusmodi, publice recitari haud solitis, inuocantur, tam ii qui sunt, quam ii qui non sunt, in sanctorum album canonizatione seu formali seu equipollenti relati, Sancti titulo solent affici. uerum demus etiam, nullius plane roboris esse, que e capitularibus Carthusianorum ordinationibus contra assertam a Camillo Tutino, quam ad ordinis Carthusiensis generalem anno 1515 Leo X papa miserit, canonizationis S. Brunonis bullam in medium hactenus adduximus; bullam equidem huiusmodi a pontifice illo datam nunquam fuisse, ac proin nec ad ordinis Carthusiensis generalem missam, indubitatum esse uel idcirco debet, quod S. Bruno. Carthusianorum parens ac institutor, a Leone decimo  canonizatione nec formali nec equipollenti Sanctorum numero fuerit adscriptus, uti, que iam nunc dicturus sum, manifestum efficient.

771. Ante omnia, ut, an uere Sanctus a Leone canonizatus fuerit, melius perspiciatur, quid et canonizatio et beatificatio sit, sicque quidnam hanc inter et illam discriminis intercedat, uideamus. Canonizatio, ut Benedictus XIu De seruorum Dei beatificatione, et beatorum canonizatione lib. I, cap. 41, num. 1 docet, duplex est, alia formalis, alia equipollens. Formalis, que fit a summo pontifice, seruata forma iudiciali prolataque sententia, et obseruatis consuetis ceremoniis. Aequipollens, cum Dei seruus, in antiqua cultus possessione existens, fama uirtutum et miraculorum celebris, nulla prolata sententia  nec seruato ordine iudiciali, omissisque consuetis ceremoniis, coli iubetur in uniuersa Ecclesia certo die per officii et misse recitationem celebrationemque, ritu etiam, contra ac in canonizationis formalis bullis  fieri assolet, seu duplici seu semiduplici, quo fieri illud debeat, expresse ac nominatim, uti e uariis canonizationis equipollentis exemplis, a Benedicto XIu operis, mox iterum citati, lib. I, cap. 41, adductis, intelligitur, determinato seu prescripto, ulteriorique proinde  constitutione, ut Sanctus, qui canonizatione equipollenti canonizatus fuit, ita coli possit, non requisita. Quod modo ad beatificationem  spectat, hec, non secus atque canonizatio, in formalem, atque equipollentem diuiditur: formalis quidem est, quando, preuia formali discussione uirtutum et miraculorum, pontifex indulget ut seruus Dei colatur, tanquam beatus, in aliquo certo loco; equipollens uero, cum summus pontifex, preuia iudiciali probatione fame uirtutum et miraculorum, approbat sententiam latam a iudice ordinario uel delegato super casu excepto a decretis Urbani uIII. Ita quantum ad substantiam in opere laudato lib. I, cap. 42, num. 8, idem Benedictus XIu.

772. In eo itaque canonizatio seu formalis seu equipollens a beatificatione seu formali seu equipollenti potissimum differt, quod beatificatio permissionem duntaxat, canonizatio cultus preceptum  importet, itemque quod in beatificatione cultus ad aliquam prouinciam, diecesim, ciuitatem religiosamue familiam contrahatur, in canonizatione ad Ecclesiam uniuersam extendatur. Iam uero, cum hec ita habeant, ac maxime quidem cum in iis, que ad beatum, qui canonizatur, spectant, examinandis iudicialis ordo seu forma ad canonizationem formalem requiratur, Brunonem sane hac Sanctis non fuisse a Leone adscriptum, manifestum est. Neque uero id quisquam contendit. Quod autem ad canonizationem equipollentem pertinet, nec hac Brunonem sanctis Leo adscripsit. Hunc enim in uniuersa Ecclesia per officium et misse celebrationem coli, eo modo, quem canonizationis equipollentis descriptio,  num. preced. data, includit, nunquam precepit. Liquet id ex eo, quod, quemadmodum in Appendice ad gloriam Sancti posthumam probabo, anno 1623 a Gregorio Xu papa, ut »festum S. Brunonis . . . die sexta Octobris . . . in Missali et Breuiario Romano reponi, officiumque de eo semiduplex  ab omnibus ubique fidelibus recitari libere et licite posset ac ualeret,« Carthusianis supplicantibus, concessum demum fuerit; unde consequitur, ut enimuero, Sanctum in uniuersa Ecclesia per officium et misse celebrationem coli, eo modo, quem canonizationis equipollentis descriptio, num preced. data, inuoluit, Leo X papa iam antea haud precepisset. Atque hinc, simulque ex ante dictis ulterius  consequitur, ut nec bullam, qua S. Brunonem canonizarit, anno 1515 dederit, nedum ad ordinis Carthusiensis generalem miserit, contra ac uerbis supra recitatis Camillus Tutinus tradit, aliique nonnulli, ab eo, quantum opinor, in errorem inducti, hodieque existimant.

773. Porro cum Sanctus noster, qui ex iam dictis a Leone X canonizatus non fuit, non aliter quam uiue uocis oraculo, quo, ut cultu ecclesiastico officere eum possent, Carthusianis fuit concessum, a prefato pontifice beatis fuisse adscriptus inueniatur, non fuisse etiam id abs hoc factum beatificatione formali, sed tantum equipollenti, facile, quantum opinor, quisque intelliget partim e iam data tum formalis, tum equipollentis seruorum Dei beatificationis  descriptione seu notitia, partim ex modo, quo in celitum honoribus S. Brunoni concedendis Leo papa processisse asseritur tum a Blomenuenna huncque secuto Surio in concinnatis a se sancti uitis, tum ab Antonio S. R. E. cardinali Papiensi in litteris supra huc transcriptis. Ad formalem enim  beatificationem formalis, que huic preeat seu preuia sit, uirtutum miraculorumque serui Dei, qui beatis adscribendus proponitur, discussio requiritur; modus autem, quo Leo decimus in concedendis S. Brunoni celitum honoribus processit, sequens fuit: Cum hic pontifex, cui, ut S. Brunonem festo annuo officioque ecclesiastico honorandi quotidianamque de eo in precibus horariis commemorationem faciendi facultatem ordini Carthusiensi  concedere dignaretur, priores Carthusiani deputati, et Antonius S. R. E. cardinalis Papiensis totius mox dicti ordinis, cuius protector erat, nomine supplicabant, »iam dudum de laudibus ac sanctitate eiusdem beati confessoris plurima intellexisset, arbitratus dignum esse ac consonum rationi, ut, quem Deus in hoc seculo tantis donis et gratiis insigniuit, assumptum in celis magis ac magis uenerandum, et cui uiuenti dederat cor omnipotens ad precepta et legem uite et discipline, eidem nunc apud thronum diuine glorie existenti impendatur in terris debite deuotionis obsequium,« postulationi eorum lubentissime consensit.

774. Ita supra iam date num. 759 et seqq. Antonii  cardinalis littere. Nec ab hisce ea in re Blomenuenna, cui etiam in substantia Surius ad amussim consonat, multum abludit. En eius huc spectantia uerba. Sic habent: »Sanctissimus dominus noster  cum multorum relatione de eximia sanctitate beati Brunonis frequenter audisset, posthabita miraculorum inquisitione, indignum arbitratus est, eum, quem Deus tantis in hoc seculo ornasset donis et gratiis, nunc assumptum in celis maximis non efferri preconiis, et cui dedisset omnipotens cor ad preceptum et legem uite et discipline, eidem nunc, apud thronum diuine glorie quiescenti, debite deuotionis obsequium non impendi in terris. Et propterea non modo generose auctoritate apostolica annuit, uerum etiam uoluit ut  in singulis domibus totius ordinis Carthusiensis . . . . festum sanctissimi Brunonis confessoris annis singulis die sexta Octobris . . . . solemniter colatur, et congrua debitaque deuotione celebretur.« Iam uero, eum Leo papa non formali uirtutum miraculorumque discussione premissa, sed sanctitatis dumtaxat, uti e iam datis Antonii cardinalis litterarum et Blomenuenne uerbis intelligitur, fama impulsus, cultum ecclesiasticum, hisce itidem expressum, S. Brunoni deferri permiserit, manifestissimum sane est, formali id eum, utpote ad quam formalis uirtutum miraculorumque discussio ex dictis requiritur, beatificatione non fecisse, ac proin nec hac, sed tantum equipollenti, qualis tunc erat in usu, queque sententie, a iudice ordinario uel delegato super excepto  ab Urbani uIII decretis, utpote tum nondum exsistentibus, casu late, approbationem pontificiam non exigebat, Sanctum nostrum beatis fuisse adscriptum.

775. uerum qualiscumque demum modus fuerit, quo Brunonem, sanctissimum Carthusianorum institutorem, beatis adscribi, a Leone decimo, summo pontifice, contigerit, fuit equidem ab hoc, ut illi celitum honores publice deferre possent, Carthusianis concessum. Nec dudum hi facultatem illam irritam esse siuerunt. Etenim ut in singulis ordinis sui domibus permissus a summo pontifice cultus ab omnibus prorsus seu clericis seu conuersis sancto Parenti suo deferretur, in capitulo generali, quod anno 1515, dicte facultatis concessionem proxime secuto,  celebratum fuit, districte, quemadmodum ordinatio in hoc condita supraque huc transcripta fidem facit, statuerunt, iamque ab ipso anno 1514, quo concessa eis a pontifice dicta facultas fuerat, corpus S. Brunonis e S. Marie de Turri, quemadmodum, nemine eis hac in re contradicente, Tutinus in Historie ordinis Carthusiensis prospectu pag. 136 aliique docent, ecclesia ad ecclesiam S. Stephani de nemore transtulerant. Id quidem loco cit. dictus Tutinus, eodem demum anno 1515, quo condita fuit in generali ordinis Carthusiensis capitulo memorata ordinatio, factum scribit; uerum quemadmodum hic scriptor, qui non prius quam seculo proxime elapso floruit, ac proin diu a re gesta abfuit, in asserenda  bulla, ad Carthusianos missa, qua Leo decimus papa S. Brunonem canonizarit, hallucinatus ex dictis est, ita etiam hic in assignando anno, quo sacre Sancti reliquie ex ecclesia S. Marie ad ecclesiam S. Stephani de nemore fuerint translate, omni dubio procul hallucinatur. Blomenuenna enim, qui eo ipso tempore, quo memorata sacrarum Sancti reliquiarum translatio contigit, in uiuis exstitit, Carthusieque Coloniensis  priorem egit, fuisse illam iam inde ab anno 1514 factam, in contexta a se S. Brunonis uita e Matthei, Carthusie Bononiensis prioris, qui rei geste interfuerat, relatione memorie prodit, omnesque prorsus scriptores alios, de re illa tractantes,  quos quidem uiderim, sibi consentientes habet.

776. uerba, quibus Blomenuenna dictam translationem anno 1514 e laudati Bononiensis prioris, qui presens huic adfuerat, testimonio affigit, sequentia hec sunt: »Anno Domini . . . 1514 domnus Mattheus, prior domus Bononie, qui et ipse ad negotium supra dictum  urgendum deputatus fuerat, cum translationi ossium sancti Brunonis personaliter interesset, sacrum illius caput, ne cum ossibus altari imponeretur, tenebat in manibus; turbis uero congregatis et amantissimi sui Patroni sanctis reliquiis priuari formidantibus, satisfaciebat dicendo, opus, sacrum caput, ab ossibus segregatum, auro et argento uestiri lapidibusque  pretiosis ornari: atque ita diligentis custodie suspicionem ipsis auferens, ex speciali licentia summi Pontificis partem aliquam capitis detraxit, et aliis communicauit, et precipue uenerabili patri Gregorio, priori domus Friburgensis, portionem modicam de eodem capite dedit anno Domini 1515 tempore capituli generalis, quam ille, minutatim diuidens, per domos prouincie Rheni, sibi tanquam uisitatori principali commissas, distribuit. Quia uero sanctus Bruno natione Coloniensis fuit, prefatus dominus Matheus reseruauerat portionem paruam de eodem capite pro priore domus Colonie, eique in presentia reuerendi prioris Maioris Carthusie donauit plurimum gaudenti et deuotione magna suscipienti anno 1516; qui Coloniam reuersus eodem  anno pretiosissimum gratissimumque sibi munus in ecclesia domus sue deposuit die Inuentionis sancti Stephani; pulueres uero, ex diuisione decidentes, distribuit domibus prouincie Teuthonie, scilicet sancti Saluatoris prope Traiectum, sancte Marie in Monichusen, sancti Andree prope Amsterdam, et sancti Bartholomei prope Delfft.

777. »Translatum est autem corpus sancti Brunonis anno Domini 1514 per dominum Ioannem Rufi abbatem, et, ut mihi retulit dominus Mattheus, de quo supra, impositum maiori altari, ex candido marmore constructo, circumposito tabulato spissitudinis quatuor digitorum, crate etiam ferrea undique gyrante ipsum altare, cuius etiam mensa est de marmore  candido. Est autem altare istud locatum in capite ecclesie sancti Stephani de Busco.« Ita ille, apertissime sane docens, sacrum S. Brunonis corpus anno 1514 fuisse translatum. Nec hoc tantum e recitatis Blomenuenne uerbis habemus, uerum etiam per Ioannem Bufi abbatem, qui melius fortassis a Surio aliisque Ioannes abbas S. Rufi uocatur, translationem fuisse peractam, eique etiam Mattheum, Carthusie Bononiensis Priorem, interfuisse. Ait porro in Sancti uita a se conscripta cap. 33 Zanottius, solemnitati isti non tantum hunc, uerum etiam Neapolitane, Claromontane in Basilicata regni Neapolitani prouincia, Mantuane et Romane Carthusiarum priores presentes austitisse. Et uero, licet id scriptoris synchroni equalisue testimonio confirmatum  nuspiam inueniam, uel ex eo tamen, quod iidem priores, ut Turritanum S. Stephani monasterium Ordini suo restituendum curarent, deputati antea fuerint, uerosimillimum autumo. Sed hec de iis, que ad sacri thesauri translationem spectant dixisse sufficiat; nunc de hoc ipso nonnulla dicamus. Ex eo, dum solemnitas ista perageretur, per Mattheum, Carthusie Bononiensis priorem, capitis partem fuisse modo, quem exponit, decerptam, Blomenuenna uerbis proxime datis docet, uti etiam partis illius portionem unam Gregorio, Carthusie Friburgensis priori, anno 1515, alteramque Carthusie Coloniensis priori anno 1516 a laudato Mattheo, Carthusianorum Bononiensium priore, fuisse donatam.

778. Ac prior quidem Coloniensis, cui sacrum  hoc donum fuit collatum, ipsemet qui isthec in litteras mittit, quique, quod Leide seu Lugduni Batauorum natus sit, Leidensis etiam a patria nominatus non raro inuenitur, Blomenuenna exstitit, uti liquet tum ex tempore, quo Carthusie Coloniensi a Petreio et Morotio prefuisse memoratur, tum ex Surio, qui eadem, que uerbis iam datis Blomenuenna, in conscripta a se Sancti nostri uita memorans, sequentia prodit memorie: »Quia sanctus Bruno patriam habuit Coloniam Agrippinam, idem dominus Mattheus eius capitis paruam portionem donauit domino Petro Leidensi, Carthusie Coloniensis priori, cui munus illud fuit longe gratissimum, quique domum reuersus anno 1516 donum pretiosissimum in ecclesia Carthusie Coloniensis  die 3 Augusti reuerenter deposuit.« Ita Surius. uerum qui factum, ut Mattheus, Carthusie Bononiensis prior, capitis S. Brunonis portionem Gregorio, Carthusie Friburgensis priori, prouincieque Rheni uisitateri anno 1515, uti Blomenuenna uerbis recitatis testatur, in generali ordinis Carthusiensis capitulo, de more in Carthusia celebrato, impertierit, nec tamen eodem tempore partem capitis, Carthusie Coloniensi, que et ipsa in Rheni prouincia sita est, destinatam, Blomenuenne, qui etiam tunc prouincie Rheni uisitator erat, in manus tradiderit? Cum e duobus singularum ordinis Carthusiensis prouinciarum uisitatoribus unus dumtaxat, uti in opere quod ordinis Carthusiensis Annales  inscripsit, Innocentius le Masson lib. III, cap. 22 docet, ad capitulum generale, in Carthusia Maiori celebrandum, teneatur quotannis accedere, capituloque generali anni 1515 Gregorius, Carthusie Friburgensis prior, tanquam dicte Rheni prouincie uisitator, interfuerit, facile intelligitur, qui factum esse queat, ut Blomenuenna, licet et ipse prouincie Rheni uisitator esset, capitulo generali anno 1515 non interfuerit, utque adeo ipsi Mattheus, Carthusie Bononiensis prior, paruam capitis S. Brunonis portionem, quam Carthusie Coloniensi, quod in hac ciuitate natus Sanctus esset, destinarat, ante annum 1516 in manus non tradiderit, seu ad illud usque tempus, quo illum capitulo generali interfuturum sciebat, in manus tradendum reseruarit.

 779. Porro translationis Sancti nostri occasione non tantum sacrorum eius lipsanorum partem Carthusie Friburgensis prior, alteramque Coloniensis Carthusie prior, qui cum aliis Prouinciarum Rheni et Teutonie seu Belgii Carthusiis, ut Blomenuenna etiam uerbis supra huc transcriptis docet, sacrum donum communicarunt, obtinuere; uerum etiam e sacro Carthusiensium ordine alii non pauci, ut dubitandum non apparet. Ac imprimis quidem Carthusie Parisiensis alumni os digiti, quod hodieque, ut Bailletus tom. III uitarum col. 91 docet, ad pedem statue, Brunonem exhibentis, cernitur, sibi impetrauere: At uero Zanottius in contexta a se Sancti uita cap. XXXIII assertionem preterea huc facientem suppeditat, que, an ueritati consonet, animi pendeo.  Ait enim, eo ipso tempore, quo sacrum Sancti nostri corpus transferri contigit, Iacobum de Aragonia, Carthusie Neapolitane priorem, e S. Brunonis corpore inferioris mandibule partem una cum duobus dentibus, facta sibi ad hoc a Pontifice facultate, cepisse, sacraque illa lipsana ad Franciscum a Puteo, Carthusie Maioris priorem, qui ad solemnem Sancto cultum procurandum non parum contulerat, dono misisse; Blomenuenna autem, qui ex iam dictis rei geste fuit equalis, eamque etiam e Mattheo, Carthusie Bononiensis priore, qui Sancti translationi presens adstitit, uerosimiliter audiuit, sacrum illud donum Francisco a Puteo, Carthusie Maioris priori, citius quam anno 1514, factum fuisse, idque  ei non dono missum, sed ab ipsomet Iacobo de Aragonia, Carthusie Neapolitane priore, coram oblatum fuisse, memorie prodit.

780. En eius huc facientia uerba: »Cum negotium, inquit, huius restitutionis  urgeretur seu tractaretur, tempore, quo capitulum generale Carthusie celebrabatur, uenit prior domus Neapolitane, cui negotium hoc commissum erat, et presentauit reuerendo patri domino Francisco, priori domus Maioris Carthusie, partem mandibule cum duobus dentibus sancti Brunonis, narrauitque cunctis audire cupientibus, abbates domus sancti Stephani, in qua sacrum corpus beati Brunonis requiescit, tanta diligentia sacras reliquias eiusdem metu Carthusiensium, ne scilicet  illud substraherent, custodiuisse, ut, ossibus separatis atque ad diuersa secretiora loca repositis, eisdemque locis sepe mutatis, nemo scire posset ubi sacre essent reliquie, preter abbatem et alium fide dignum.« Hactenus ille. Atque his quidem suis uerbis, ut consideranti patebit, apertissime tradit, Sancti mandibulam una cum duobus eius dentibus ad Puteanum, Maioris Carthusie priorem, a Neapolitanorum Carthusianorum priore dono non fuisse submissam, sed hunc ipsum, contra ac Zanottius scribit, dicto Carthusie Maioris priori, cum capituli generalis tempore presens ei adesset, sacrum illud munus obtulisse; quod autem ad tempus, quo res acciderit, spectat, tunc eam, cum, ut S. Stephani monasterium ordini suo restitueretur, Carthusiani  instarent, gestam scribit, ac proin antequam id hisce restitutum fuisset. Iam uero cum restitutionis huius negotium anno 1514 mense Februario ex supra dictis Pontificii decreti, anno 1513 dati, quo ea fieri iubebatur, exsecutione terminatum fuerit, tuncque generale anni 1514 Carthusianorum capitulum, cuius tempore Iacobus, Neapolitanus prior, prefatum sacrum donum Francisco a Puteo offerre potuerit, celebratum certe  nondum fuisset, ex iis sane, que Blomenuenna uerbis rectatis scribit, consectarium omnino est, ut ante annum 1514, contra ac Zanottius tradit, Sancti nostri mandibulam una cum duobus eius dentibus Francisco a Puteo, Carthusie Maioris priori, per  Iacobum, Neapolitane Carthusie priorem, offerri contigerit.

781. Ast, inquies, cum Cistercienses, dum penes ipsos esset S. Stephani monasterium, studiose admodum ac callide, quemadmodum ex ipsismet recitatis Blomeuenne uerbis intelligitur, sacra S. Brunonis ossa occuluerint, qui factum, ut ex hisce mandibulam, quam una cum duobus Sancti dentibus Carthusie Maioris priori dono daret, Iacobus, Carthusie Neapolitane prior, antequam monasterium illud Carthusianis restitutum esset, obtinuerit? Fateor, est sane cur nodus hic solutu appareat difficilis. Attamen cum locus, quo S. Brunonis corpus, aut, si mauis, sacra eius ossa essent recondita, Antonio Sabino, bonorum omnium ac  redituum monasterii S. Stephani procuratori seu prefecto per cardinalem de Aragonia, commendatarium huius abbatem, constituto, iam inde ab anno 1513, si Tutinus recte notet, aut etiam, si Zanottio fides sit, iam inde ab anno 1502 diuinitus fuerit reuelatus, fieri potest, ut mandibulam ex iis duosque dentes ante annum 1514 a dicto cardinali, qui bene erga Carthusianos erat affectus, Iacobus, Carthusie Neapolitane prior, affinitate cum eo coniunctus, acceperit. Quod cum ita sit, mandibulam S. Brunonis cum duobus eius dentibus ante annum 1514 Francisco a Puteo, Carthusie Maioris priori, datam fuisse, ob ea, que Blomenuenna, auctor synchronus, ea de re memorie prodit, uerosimilius, quam oppositum, a Zanottio, auctore recentiore,  traditum, mihi apparet, licet interim huic  etiam suffragetur Camillus Tutinus, in Historie ordinis Carbusiensis prospectu scribens, anno 1514 reliquias aliquot, de Brunonis corpore collectas, Carthusiis Maiori, Coloniensi et Parisiensi distributas fuisse: cum enim is scriptor, quantum ad sancti reliquias, quas Coloniensis Carthusia anno 1514 obtinuerit, ex iam supra dictis certo erret, pondus iis, que de tempore, quo Sancti mandibula una cum duobus eius dentibus Francisco a Puteo seu Carthusie Maiori tradita fuerit, Zanotius in litteras mittit, addere non potest.

782. Ceterum etsi quidem, que de tempore ac modo, quo capitis S. Brunonis mandibulam una cum duobus dentibus a Iacobo de Aragonia, Carthusie Neapolitane priore, Franciscus a Puteo, Carthusie  Maioris prior, obtinuerit, Zanottius in litteras mittit, pro certis atque indubitatis, uti iam dicta probant, haberi haud queant, ei tamen, residuam capitis S. Brunonis partem, herme argenteo, Sanctum representanti, inclusam, in Calabrino S. Stephani monasterio honorifice hodieque asseruari, lucubrationis sue sepissime laudate cap. 33 proxime cit. asserenti, absque ullo scrupulo assentiendum apparet. Preterquam enim quod Mattheus, Carthusie Bononiensis prior, sacrum Sancti caput a reliquis ossibus seiunctum, auro et argento uestiendum, gemmisque ornandum esse, populo adstanti, ut Blomenuenna uerbis supra recitatis docet, in Sancti translatione declararit, scriptor ille e Calabrie monumentis, que sepissime laudat, certo  rescire potuit que ea de re memorie prodit, atque uel hinc dubitandum etiam non est quin ueritati consonet, quod de reliquo Sancti corpore in S. Stephani monasterio sub magnifico altari in arca marmorea hodieque asseruato e Calabrie pariter, quantum opinor, monumentis loco cit. docet, licet interim hec in rebus, ab etate nostra remotioribus, fidem indubitatam facere non possint, hincque non pauca, que ex hisce Zanottius hausit, queque data opera confutare opere pretium non erat, asserta silentio pretereunda seu negligenda in commentarii huius decursu duxerim, non secus ac nonnulla alia que ab aliis scriptoribus recentioribus traduntur, nec sat probato ueritatis aut etiam uerisimilitudinis fundamento suffulta arbitratus sum.





uITA ANTIQUIOR, Auctore primorum quinque Carthusie priorum chronologo anonymo,
Ex antiquissimo bibliothece Carthusianorum Coloniensium ms. deprompta  .


 CAPUT UNICUM.

Occasio conuersionis S. Brunonis: solitudinem petere statuit, alios in idem propositum attrahit, Gratianopolim pergit, in Carthusie eremum secedit,  ad pontificem, ex hac euocatus, se confert, solitudinem repetendi facultatem ab eo impetrat; in Turritanam Calabrie eremum se abdit, ibique moritur.

1. Anno Dominice incarnationis 1082 uel circa illum, dum solemne studium floreret Parisiis, precipue  in philosophia et theologia, et iure canonico, sicut generaliter consueuit, tale prodigium ibi dicitur accidisse. Quidam enim doctor precipuus, et uita, ut uidebatur, fama atque doctrina et scientia inter omnes doctores Parisienses excellenter honoratus, et mirabiliter gratiosus, graui et ultima infirmitate preuentus, non diu decumbens diem clausit extremum.

2. Cumque tota die, qua defunctus est, more Parisiensi in aula, funere in feretro decumbente, fuissent continue decantata diuina officia, in crastino mane, congregata ibidem uniuersitate  Parisiensi tam scholarium quam doctorum, ut tam honorabili uiro solemnem et honorabilem preberent funeralis officii sepulturam, cum reuerendi  uiri feretrum, in quo funus iacebat, uellent eleuare ad ecclesiam deferendum, subito, cunctis stupentibus, qui mortuus uidebatur et erat, eleuato capite, resedit in feretro, et, omnibus audientibus, alta et terribili uoce clamabat: Iusto Dei iudicio accusatus sum, et, hoc dicto, caput deposuit, et decubuit mortuus, sicut prius.

3. Qua uoce cuncti attoniti et territi deliberauerunt, ipsum illo die nullo modo fore sepeliendum, sed usque in crastinum reseruandum. Mane ergo sequenti cum multitudo maxima conuenisset, et dictum funus, sicut prius, uellent ad ecclesiam deportare, defunctus, sicut prius, eleuato capite, dolorosa et terribili uoce intonuit: Iusto Dei iudicio iudicatus sum.

 4. Quam uocem multitudo, que aderat, clare intelligens et audiens stupuit plus quam prius, et alterutrum conquirentes quid sibi uellent innuere tam insoliti et inexperti defuncti clamores, adhuc determinauerunt ipsum ad aliud crastinum usque nullatenus tumulandum. Tertio uero die cum propter ista prodigia ciuitas conuenisset, et funus, cunctis preparatis, uellent ad tumulum deportare, defunctus, sicut prius, iam tertio altissimo et mestissimo clamore personuit: Iusto Dei iudicio condemnatus sum  .

5. Qua horribili sententia audita, quasi omnes immenso fuerunt timore et tremore percussi, certi facti de condemnatione tanti uiri, qui inter alios et  super alios uidebatur honestate uite, claritate fame, dignitatis excellentia, et multiplici scientia ac sapientia prefulgere. Ea tempestate erat ibi magister Bruno  , natione Teutonicus, de ciuitate Colonia non obscuris parentibus natus  , ecclesie Remensis canonicus et ibidem scholarum magister in theologia  , qui suprascriptis uocibus salubriter territus atque compunctus allocutus est quosdam socios ibi presentes infrascriptis uel similibus uerbis:

6. »Eia, karissimi, quid faciemus? Omnes simul peribimus, non saluabitur, nisi qui fugerit. Si in uiridi hec fiunt, in arido quid fiet? Si homo tante dignitatis, tante litterature, qui uidebatur tam honeste uite, qui erat tam celebris fame, sic indubitanter damnatus est, quid nos miserrimi homunculi  faciemus? Si lugubri uoce unius homuncionis tam horribili et stupendo timore et tremore concussi et stupefacti sumus, quid faciemus, dum rugitus leonis, cum extremi iudicii tuba aures nostras perculerit? Cum omnes audiemus: Surgite, mortui, uenite ad iudicium? Quo tunc fugiemus? Quomodo in tam horrendo iudicio, ubi columne celi contremiscent, et angeli terrebuntur et territi purgabuntur [an turbabuntur?], apparere poterimus? Ubi tunc latebimus?

7. »Impossibile erit latere, intolerabile apparere; fugiamus igitur a facie gladii Dei, preoccupemus faciem eius in confessione, uenite adoremus, et procidamus ante Deum, ploremus coram Domino, qui fecit nos. Postquam igitur hodie uocem eius stupendam  audiuimus, non obduremus corda nostra, sed exeamus de medio Babylonis, egrediamur Pentapolim, igne et sulphure iam succensam, et exemplo beati Pauli eremite, beatorum Antonii, Arsenii, Euagrii aliorumque sanctorum cum beato Ioanne Baptista antra deserti queramus, in montibus nos saluos faciamus, ut eterni Iudicis iram, et sententiam damnationis eterne, et diluuii [an diluuium?] peccatorum in arca Ne, et in nauicula Petri, in qua Christus uentum et tempestatem cessare fecit, id est, in naui penitentie euadere ualeamus et peruenire possimus ad portum et tranquillitatem salutis eterne.«

8. His uel similibus uerbis atque sententiis seipsum  et quosdam socios alloquens et exhortans deliberauerunt ipse et sex alii probi uiri secum abrenuntiare mundo et pompis eius, et ad perpetuam penitentiam peragendam eremi deserta competentia querere, et ibidem, relictis omnibus diuitiis et deliciis et honoribus huius mundi, accipere singuli cruces suas, et nudi nudum Christum sequi per arctam uiam, que ducit ad uitam, et latam ac spatiosam deserere, que amatores et sectatores mundi perducit ad supplicia damnatorum.

9. Et ideo, quia audierant famam sanctitatis sancti Hugonis episcopi Gratianopolitani, qui prius aliquo tempore eiusdem magistri Brunonis in scholis creditur socius exstitisse  , sancto spiritu inspirante, proposuerunt ad memoratum sanctum  episcopum simul accedere, et eiusdem auxilium et concilium requirere, ut in eius diecesi, quam audierant multis desertis montibus abundare, mererentur locum congruum obtinere, in quo suum sanctum et salubre propositum possent effectui mancipare. Septem igitur sancti uiri suprascripti predicta de causa ad predictum sanctum episcopum, duce sancto spiritu, peruenerunt  .

10. Et, ut utar omnino uerbis scriptis in legenda uite S. Hugonis episcopi memorati, per summum pontificem, qui eum canonizauit, approbata, et confirmata   : »Adest magister Bruno uir religiosus scientia famosus, honestatis et grauitatis ac totius maturitatis quasi quoddam simulacrum; habebat autem socios magistrum Landuinum, qui post eum prior Carthusie exstitit, duos Stephanos, Burgensem et Diensem , Hugonem etiam  , quem cognominabant Capellanum, eo quod solus ex eis sacerdotis fungeretur officio  , duos laicos, quos appellamus conuersos, Andream et Guarinum; querebant autem locum eremitice uite congruum, necdumque repererant  . Hac ergo spe, simul et suaui sancte conuersationis odore trahente, uenerunt; quos episcopus, non solum gratanter, sed et  reuerenter suscepit, tractauit et uoti compotes fecit.

11. »Ipso namque consulente et iuuante ac concomitante, Carthusie solitudinem intrauerunt atque exstruxerunt anno Domini millesimo octogesimo quarto; episcopatus uero dicti sancti Hugonis quarto  . uiderat autem prefatus sanctus episcopus circa idem tempus per somnium in eadem solitudine Dominum sue dignationi habitaculum construentem, stellas etiam septem ducatum sibi prebentes itineris  . Erant uero et hi septem;  quapropter non istorum tantum, sed et qui successerunt eis, concilia libenter amplexus est, et usque ad mortem Carthusie habitatores semper fouit, et beneficiis et conciliis; licet uero et prius diuini amoris totus arderet incendiis, nec aliter tamen ad discipline celestis exercitia eorum exemplis et familiaritate inferbuit, quam si flammanti quis faci plures alias circumponat ardentes.

12. »Erat cum eis non ut dominus aut episcopus, sed ut socius, sed ut frater numillimus et ad cunctorum, quantum in ipso erat, obsequia paratissimus; adeo ut uir uenerabilis Guillelmus prior tunc S. Laurentii  , postea S. Theofridi abbas magistro Brunoni etiam ipse non modica religiosa deuotione alligatus, beati Hugonis tunc contubernalis,   apud magistrum Brunonem non leuiter conquereretur quod pene omnia ad humilitatem spectantia intra cellam preriperet officia episcopus, non saltem secum ut socius, sed potius conuersaretur ut famulus.

13. »In tantum autem cremum deuotus incolebat et sedulus, ut eum magister Bruno non nunquam exire compelleret, Ite, dicens, ite ad oues uestras, eisque, quod debetis, exoluite. Eo tempore magne paupertatis et humilitatis ardore succensus dictus episcopus uoluit equitaturas suas cunctas uendere, et de ipsarum pretio pauperibus erogare, propriisque pedibus in predicatione discurrere; sed homo profundi cordis magister Bruno, cuius consiliis  non aliter quam preceptis obtemperabat abbatis, non consensit, timens ne apud se de hoc forsitan extolleretur, aut a ceteris de singularitate iudicaretur episcopis, aut, quod dubium non erat, id ipsum propter asperitatem et inequalitatem consummare non posset itinerum.«

14. Omnia predicta sunt uerba domni Guigonis scripta in uita S. Hugonis Gratianopolitani episcopi, que hic inserenda iudicauimus, quia in eis primordia fundationis Carthusie declarantur, et magistri Brunonis excellentia innotescit et in hoc, quod eidem tam uenerabilis, tam sanctus episcopus cum tanta reuerantia, sic feruenter et humiliter adherebat, et cum eodem uere dici potest domus et ordinis  Carthusiensis patronus et fundator; et quamuis non primus, tamen quodammodo precipuus institutor. Feliciter igitur fundata et inchoata fuit domus, et ordo Carthusiensis tempore summi pontificis Gregorii septimi, cui in papatu successit papa uictor, qui ualde modicum, id est, tantum uno anno et mensibus quatuor circiter uixit. Quo mortuo, Urbanus secundus creatus est, cuius magister Bruno prius preceptor fuerat et magister  .

15. Hic cito post creationem suam recordatus sapientie et sanctitatis et discretionis eximie magistri sui Brunonis, statim cogitauit eum habere, ut eum dirigeret et iuuaret ad apostolatus sollicitudinem et onera perferenda  . Cum igitur prefatus magister Bruno iam sex annis eremum Carthusie  inhabitasset, et uocatus ad curiam Romanam, oporteret eum summo pontifici obedire, et filiorum suorum cellicolarum societatem gratissimam, saltem ad tempus, deserere, ipsi subditi sui tanto sunt propter hoc dolore concussi, et tanta tristitia perturbati, quod omnino etiam ipsi dixerunt, se nullo modo in Carthusia mansuros, si eosdem accideret, tam dulcissimi et dilectissimi Patris orbari presentia et prouidentia spoliari.

16. Magister igitur Bruno propter istam filiorum desolationem non leuiter desolatus, obedientie tamen debitum summo pontifici non uolens nec ualens licite denegare, ne locus Carthusie, a cellicolis derelictus, ad profanas et indignas manus, aut usus secularium deueniret, ipsum Case-Dei abbati, qui  fuerat unus de primis fundatoribus, facta donatione et cessione, reliquit, confecto super hoc ei publico instrumento  . Deinde uenerabilis Pater, ad summum pontificem ueniens, eidem non longo, sed breui tempore assistens, consiliis et auxiliis salutaribus eius multa onera supportabat, et multum in regimine sancte Dei Ecclesie eius sollicitudinem sua promptitudine subleuabat.

17. Diu tamen patienter dissimulare non potuit tristitiam, et dolorem conceptum de suorum dispersione filiorum, et strepitus et tumultus curie, impedientes dulcedinem et quietem, qua frui et pasci in eremo consueuerat, grauiter ferens et diutius ferre non sustinens, exposita summo pontifici sua  desolatione, cum summa instantia implorauit et impetrauit a curia separari, et quod posset ad eremum et celle iam pregustatam dulcedinem et desideratam requiem repedare.

18. »Et cum summus pontifex uellet eum confirmare in archiepiscopum Regiensem, ad quam ecclesiam, ipso papa annuente, electus fuerat  , nullo modo consensit, sed ipso spreto atque contempto, apostolico ualefaciens ad Calabrie quandam eremum, cui Turris nomen erat, Deo duce, peruenit, ibique, multis clericis et laicis congregatis, monasterium instituit, in quo usque ad finem uite sue in solitarie uite proposito humilitate constans, caritate flagrans, deuotione feruens, Deo semper adhesit, et ibidem itinerarii sui cursum  feliciter consummauit  . Quem gloriosum Patrem adeptum fuisse brauium, et coronam felicitatis eterne diuina clementia per nonnulla miraculosa indicia declarauit.

19. »Prius tamen quam de curia recederet, eius, ut creditur, meritis et precibus, diuina misericordia omnes eius socios et subditos reuocauit, ita quod omnino omnes redire Carthusiam consenserunt  . Et ideo magister Bruno impetrauit a summo pontifice litteras ad uenerabilem uirum Siguinum abbatem monasterii Case-Dei, quatenus locum Carthusie derelictum per magistrum Brunonem omnino infra triginta dies a receptione papalium litterarum redderet et restitueret sociis ac subditis magistri Brunonis cum omni pristina libertate.

 20. »Et iste uidentur prime littere papales, que inueniuntur de ordine Carthusiensi facere mentionem  ; que circa principium Cartularii Carthusie sunt conscripte. Abbas uero Siguinus, recepto mandato apostolico, gratanter et hilariter obediuit, et magistro Landuino ac suis sociis locum Carthusie libere et liberum reddidit per publicum instrumentum, quod circa principium Cartularii Carthusie est transcriptum  . Predictum autem fratrem Landuinum magister Bruno priorem ordinauerat Carthusie, antequam ad partes Calabrie transmearet  .

21. »Quia igitur iudicia Dei sunt incomprehensibilia  et abyssus multa, non est locus Carthusie indignior iudicandus ex eo, quod, postquam sex annis fuerat diuino cultui dedicatus, a predictis sanctis uiris fuerit derelictus; sed potius propter hoc est mirabilior et dignior reputandus, quasi, qui etiam derelictus, tante uirtutis fuerit, quod suos incolas meruerit ac preualuerit reuocare, nec sine Dei cultoribus, nec absque diuinis laudibus potuerit remanere.

22. »Sicut etiam diuine dispensationis Prouidentia apostolos, iam celi et terre principes, eterna predestinatione constitutos, in passione Christi nichilominus cadere permisit, et a ueritate Christiane fidei separari  , ita etiam quod aliqui ex discipulis, ciuitate sanctificata Ierusalem derelicta, ad  castella extrinseca infidelitatis uento dispersi, desperationis fluctibus uacillabant, Christo uerumtamen corporaliter resurgente, resurrexerunt et ipsi spiritualiter, constantiores et firmiores in fide, et amore Christi postmodum permansuri, et quia iam recesserant ab Ierusalem stadiis sexaginta, eodem die redeuntes fuerunt Christi uisione cum aliis discipulis reformati; ita Deus Carthusie incolas primo dimisit recedere, ut postea redeuntes firmiores existerent, et in sancta perseuerantia fortiores.

23. »Qui enim in fine sexti anni recesserant, in septimo anno redierunt  , ut daretur eis intelligi, quod, sicut septima die Dominus in creatione primaria a laboriosis operibus requieuit, et post passionem  eodem die quieuit similiter in sepulcro, et septimus annus in lege generali [al., naturali] fuerat deditus requiei, et septies septimus annus dicitur iubilei, ita septimo anno habitatores Carthusie redeuntes, ibidem a similibus cessantes operibus peccatorum, spirituali contemplationis requie recreati et in sepulcro Christi, id est in claustro et cellis absconditi quiescentes, tandem ad septimum septenarium iubilei, laudem et requiem eternam eterne glorie designantis, ipsi tunc numero septem feliciter peruenirent.

24. »Bruno igitur, uir sanctissimus et gemina scientia preditus, tam diuina scilicet quam humana,  eloquentia Tulliana preclarus, discretione, deuotione, morum excellenti honestate prefulgens, celestiumque uirtutum copioso thesauro ditatus atque dotatus, Deo et hominibus dilectus et gratus, eremum Carthusie rexit sex annis, et post, ut predictum est, a papa uocatus, et non diu post  ad eremum Calabrie, cui Turris nomen est, transiens, ibi, sancto constructo monasterio, multorum Dei seruorum anachoretarum rector exstitit et minister  [al., magister], et ibidem, felici uite sue cursu peracto, migrauit ad Dominum post egressum Carthusie undecimo anno nec plus, nec minus, sicut in libris Consuetudinum domni Guigonis, que sunt in domo Carthusie, continetur  . Iuxta sepulcrum eius immediate fons uiuus emanat, qui diuina clementia in huius uiri sancti meritis multis languoribus fidelium optate confert remedia sanitatis  .«





uITA ALTERA, Auctore Francisco a Puteo Carthusie Maioris priore,
Ex editione Basilee anno circiter 1315 adornata.



PROLOGUS. Cur Sancti uitam describere aggrediatur, auctor exponit.


1. Non solum Dominum in sanctis eius, sed etiam ipsos sanctos in Domino laudare iubemur, sicut scriptum est: »Laudemus uiros gloriosos, et parentes nostros in generatione sua  . Homines diuites in uirtute, et pulchritudinis studium habentes, pacificantes in domibus suis. Quorum corpora in pace sepulta sunt: et laudem eorum nuntiat Ecclesia.« Laudemus, inquam, et uerbo et imitatione dignos laude monstremus uiros, sic a uirtute dictos, non quidem uiatores, cum ueritas dicat: »Neminem salutaueritis in uia  ;« sed gloriosos, scilicet in gloriam iam receptos, et de sua immortalitate securos;  et parentes nostros spirituales, quorum fidem et opera imitari debemus, et quorum doctrina et exemplis Deo geniti sumus, secundum illud Apostoli: »Per Euangelium ego uos genui  .« In generatione sua, id est, secundum ea que fecerunt in uita sua.

2. »Homines diuites in uirtute.« Nam uirtutes uere diuitie sunt, que uiolenter auferri non possunt. »Pulchritudinis studium habentes.« Per ueram fidem et debitam ordinationem cogitationum, affectionum et operum. »Pacificantes,« id est, pacem habentes et facientes in domibus suis. Quorum corpora in exspectatione pacis perfecte, que dabitur in resurrectione, sepulta sunt: et laudem eorum nuntiat Ecclesia, eorum uidelicet exempla,  et gloriosa facta narrando ad Dei honorem et aliorum informationem. Hoc est enim illud iuge sacrificium quod in Dei Ecclesia sine intermissione offertur.  Sacrificium acceptabile, holocaustum pingue, non hircorum aut uitulorum, sed laudis; dum scilicet laudatur Deus in sanctis suis ab homine, quem creauit, quem redemit, cui et regnum celeste promisit. Hoc est sacrificium Deo gratum, credentibus uero utile et necessarium. Necessarium quidem, cum per prophetam Dominus dicat: »Immola Deo sacrificium laudis  .« Ei uero gratum et acceptabile, quia »sacrificium laudis, inquit, honorificabit me  .« Nobis autem utile, quia illic ostendam illi salutare Dei, Christum scilicet, qui caput est omnium sanctorum, et merces eorum.

3. Laudemus igitur, dilectissimi fratres. Dominum in sanctis eius: et precipue in hoc beatissimo patre nostro Brunone, cuius hodie festiuitas agitur,  qui nos in Christo genuit: qui uite uiam nobis in eremo preparauit, et uiuendi normam suo exemplo monstrauit. Et quamuis eum ut dignum est laudare non sufficiamus, ab eius tamen laude cessare non debemus. Exaltemus itaque eum et laudemus, quantum possumus, quia maior est omni laude. Narremus mirabilia eius, que fecit; annuntiemus inter gentes opera eius, ut ex eis glorificetur Deus, et ut nos eum, quem Patrem habere meruimus in terris, socium et confratrem, eius nos adiuuantibus meritis et precibus, habere mereamur in celis.



CAPUT PRIMUM. Occasione defuncti, qui sese damnatum, inter solemnes exsequias e feretro proclamat, in solitudinem secedere Bruno statuit, alios in idem propositum attrahit, iterque cum his ad Hugonem, Gratianopolitanum episcopum, suscipit.


4. Temporibus Gregorii septimi, Romani pontificis  , et Henrici quarti imperatoris  circa  annum salutis nostre octogesimum secundum supra millesimum, cum in Parisiensi ciuitate solemne floreret studium, abundans tum multitudine scholarium et perquam copiosa caterua doctorum solemnium in omni doctrinarum genere, tale in ea contigit horrendum et memorandum spectaculum. Quidam enim solemnis doctor, inter ceteros doctores precipuus, scientia et moribus excellenter ornatus, ac pre ceteris honoratus, graui quadam infirmitate preuentus, lecto decumbens, uite sue diem clausit extremum. Cui cum solemnes de more pararentur exsequie, ad eum honorandum conuenit magistrorum, studentium, et quorumdam ciuium multitudo copiosa. Quibus comitantibus et funus prosequentibus, defuncti corpus ad ecclesiam, in  qua sepulture dandum erat, delatum est. Cumque ab inuitatis ecclesiasticis, qui tunc aderant, defunctorum solitum decantaretur Officium, cum uentum est ad eam lectionem, que incipit: »Responde mihi,« surrexit, qui erat mortuus, et erecto paululum capite, resedit in feretro, cunctisque uidentibus et audientibus, ac pre nouitate rei stupentibus, alta, licet horrenda, uoce clamare cepit et ait: IUSTO DEI IUDICIO ACCUSATUS SUM.

5. Quo dicto, iterum recubuit. Illi uero, qui hec audierant et uiderant, non modicum nec immerito territi, decreuerunt consulte quidem et prouide, sepulturam eius in crastinum differendam, rei exitum prestolantes. Die itaque sequenti cum tantum  spectaculum iam fuisset in tanta ciuitate diuulgatum, ad dictam ecclesiam conuenit maxima et quasi innumerabilis utriusque populi multitudo. Ubi reinceptis et inde continuatis exsequiis, dum uentum est ad eiusdem lectionis initium, idem defunctus, ut pridie, de loculo, in quo mortuus iacebat, exsiliens, dixit: IUSTO DEI IUDICIO IUDICATUS SUM. Et hoc dicto, intra feretrum iterum se recepit; unde creuit inter astantes admiratio non parua. Quia tamen ex hoc nondum fuerant de eius reprobatione certi; cum uerba illa accusatus sum et iudicatus sum, possent etiam in bonam partem interpretari, tanquam ipse primo iniuste fuisset ante tribunal  Christi ab eo, qui perdere cuncta festinat, indebite accusatus, et inde iusto Dei iudicio ab eius calumniosa accusatione liberatus, cunctis placuit et in sequentem tertium diem eius sepulturam proferre.

6. Tertia itaque die factus est concursus nimius uirorum et mulierum, ita ut pene tota ciuitas ad tam mirandum Dei iudicium agnoscendum conflueret. Et ecce, cum priore more exsequie continuarentur et fierent, surrexit iam tertio idem defunctus, et uoce ualida, cunctis mortalibus metuenda, dixit: IUSTO DEI IUDICIO CONDEMNATUS SUM. Que uox, tam stupenda et horrenda, et a seculo inaudita, omnes, qui astabant, pene exanimes reddidit. Qui tamen omnes, eum tanquam a Domino reprobatum, et eius iusto iudicio  condemnatum, omni Ecclesie suffragio, necnon et ecclesiastica sepultura indignum iudicantes, in sterquilinio sepeliri fecerunt  . Unde cum in Parisiensi et ceteris uicinis ecclesiis quarta lectio in agendis iustis defunctorum incipiat per quantas habeo iniquitates, omissis uerbis seu dictionibus illis prioribus: Responde mihi, fertur a nonnullis, quod dicta uerba fuerunt ex tunc inde deleta ob perpetuam et indelebilem tam expauendi iudicii memoriam  .

7. Aderat autem tunc huic tam horrendo spectaculo inter ceteros doctores beatus Bruno, natione Teutonicus ex ciuitate insigni et regia Agrippina Colonia, de parentibus, non tam genere quam uirtute claris et nobilibus ortus  , Remensis ecclesie  canonicus, doctor et scholarium Parisiensium magister  . Doctor utique in diuinis precipue litteris, ut eius scripta testantur  , eruditissimus et pre ceteris honoratus. Qui ex his tam insolitis, tam horribilibus, et toties iteratis uocibus salubriter territus, et quasi consternatus, uocatis nonnullis ex sibi magis familiaribus sociis et discipulis (inter quos erant magister Landuinus, qui post eum primus prior Carthusie fuit, duo Stephani, unus Burgensis, alter Diensis, ambo canonici sancti Rufi secus ualentiam Allobrogum, Hugo Capellanus, et duo laici  ait  :  Frequenter, cum Apostolum legeremus, audiuimus, nunc uero etiam experimento didicimus, fratres mei in Christo dilectissimi et desiderantissimi, quam incomprehensibilia sint iudicia Dei et inuestigabiles uie eius.

8. Hunc enim defunctum, dum adhuc uiueret, et uidimus et cognouimus, uirum utique humana sapientia doctum, uirtutibus  ac moribus ornatum, et secundum exteriorem sapientiam castum, prudentem, pudicum, domui sue bene prepositum, et ab omnibus honoratum, ac magno in pretio habitum, nunc uero ex ore eius audiuimus, iusto Dei iudicio esse condemnatum. Iusto quidem, quoniam iustus Dominus et iustitias dilexit, cuius propterea iudicia  non possunt esse nisi iusta, licet plerumque et ut plurimum occulta sint: Iusto, inquit, Dei iudicio condemnatus sum. uox profecto terribilis et metuenda; que, o utinam, sonaret iugiter in auribus nostris, et cordis intima penetraret, ut cum, cuius iudicium effugere non possumus, timeremus, et timendo fugeremus a uentura ira, et salutis, dum tempus est, quereremus opportuna media! Consideremus, queso, fratres mei, quid isti nunc in inferno prodest tanto labore quesita scientia, cum continua et perpetua laboret cecitate et ignorantia? Quid diuitie, cum nec guttam aque ad refrigerandam linguam habere ualeat  ? Quid honores, quid delicie? cum tot nunc cogatur subire tormenta, quot in mundo habuit oblectamenta.

 9. uidimus corpus eius nunc sine honore sepeliri in sterquilinio, cogitemus, animam eius sepultam esse in inferno, eternis incendiis cum impiis eternaliter cruciandam; ubi uermis eorum non morietur, et ignis non exstinguetur; ubi ardor incomparabilis, fetor intolerabilis, dolor interminabilis. Ubi querent homines mortem, nec inuenient. Nam tunc mors immortalis erit, que depascet eos, non ut moriantur, sed ut ad penas iterum renouentur. Quid igitur faciemus? Ad cuius consilium fugiemus? Omnes enim nos quasi oues errauimus, unusquisque in uiam suam declinauit; nec est, qui faciat bonum, non est usque unum. Omnes peccauimus, iniuste egimus, iniquitatem fecimus. Omnes nos filii ire  sumus, pari propterea pena digni, nisi nos inde eripiat misericordia Christi. Quid faciemus? Nonne et omnes simul peribimus? Nonne, si huic non pepercit, nec angelis peccantibus, nec ramis naturalibus, putamus quod neque parcat et nobis? Putamus quod sit abbreuiata manus eius, ut ultra misereri non possit? Aut quod continebit in ira sua misericordias suas? Absit.

10. Quid igitur faciemus? O fratres mei, in re  tam perplexa, tam ardua, et tam graui, ne in uiribus propriis confidisse uideamur, queramus consilium. Non a Iudeis, qui in sola legis obseruatione iustificari se credunt. Non a Grecis et antiquis eorum philosophis, qui in sua uirtute confidunt. Non a ceteris seculi huius conquisitoribus et sapientibus, qui ignorant que Dei sunt; sed potius ab iis qui timent Dominum, qui ambulant in uiis eius. Consulamus igitur primo aduocatum nostrum, quem habemus apud Patrem, Iesum Christum iustum, qui est propitiatio pro peccatis nostris, et, quid dicat, audiamus. Quoniam, inquit, impletum est tempus, et appropinquauit regnum Dei, penitemini et credite Euangelio  , quia nisi penitentiam egeritis, omnes simul peribitis  . Audiamus et  Domini precursorem Ioannem, de quo scriptum est, quod inter natos mulierum non surrexit maior eo  . Ipse enim predicans in deserto Iudee baptismum penitentie in remissionem peccatorum, ait: »Penitentiam agite; appropinquauit enim regnum celorum  .«

11. Et iterum ad Phariseos et Sadduceos: »Genimina  uiperarum, quis demonstrauit uobis fugere a uentura ira? »Facite igitur dignos fructus penitentie  .« Audiamus etiam principem apostolorum Petrum dicentem in Actibus apostolorum ad populum Iudeorum: »Penitemini et conuertimini ut deleantur peccata uestra  .« Et iterum, cum quidam ex eis compuncti corde dicerent ad Petrum et ad reliquos apostolos: »Quid  faciemus, uiri fratres?« Petrus uice omnium respondit: »Penitentiam agite, et baptizetur unusquisque uestrum in remissionem peccatorum uestrorum, et accipietis donum Spiritus sancti  .« Hinc propheta ait: »Si penitentiam egerit gens ista a malo suo, quod locutus sum aduersus eam, agam et ego penitentiam super malo quod cogitaui ut facerem ei  .« Et Sapiens, »Si penitentiam  non egerimus, incidemus in manus Domini, et non in manus hominum  .« Hoc itaque sanum est et salubre consilium, fratres mei, si Dei iustam uindictam et tremendum eius iudicium effugere uolumus, ut penitentiam agamus, et lacrymis peccata purgemus. Hec namque est uia que ducit  ad uitam. Hec secunda post naufragium tabula, per quam peccatores saluantur, et per quam Deus ad misericordiam inclinatur.

12. Propterea, dilectissimi, abiicientes omnem immunditiam et abundantiam malitie, suscipiamus in mansuetudine insitum uerbum, quod potest saluare animas nostras. Conuertamur ad Dominum, et miserebitur nostri, quoniam benignus est et prestabilis super malitia; nec uult mortem peccatorum,  sed magis ut conuertantur et uiuant. Nec conuerti differamus in crastinum; quia, qui penitentibus ueniam spopondit, peccantibus diem crastinum non promisit. Unde qui congruum penitentie tempus perdunt, frustra ante regni ianuam cum precibus ueniunt. Quibus per Salomonem Dominus ait: »uocaui, et renuistis; extendi manum meam, et non fuit qui aspiceret; despexistis omne consilium meum, et increpationes meas neglexistis. Ego quoque in interitu uestro ridebo, et subsannabo, cum uobis, quod timebatis, aduenerit. Cum uenerit repentina calamitas, et interitus, quasi tempestas, ingruerit, quando uenerit super uos tribulatio et angustia; tunc inuocabunt me, et non exaudiam; mane consurgent, et non inuenient me  .«

 13. Simus igitur factores uerbi huius, et non auditores, fallentes nosmetipsos. Imitemur saltem Niniuitas illos, qui conuersi sunt in predicatione Ione, et predicauerunt ieiunium, et inuoluti sunt saccis, et egerunt penitentiam. Et uidit Dominus opera eorum, quia conuersi sunt de uia sua mala, et misertus est super malitia, quam locutus fuerat ut faceret eis, et non fecit. Sic et nos faciamus; quia maior est, quam Ionas hic, qui ait: Penitemini et credite Euangelio. Aperiamus pulsanti, uocantem sequamur. Quid dico uocantem, imo certe trahentem et cogentem intrare. Non enim uox ista, quam nunc audiuimus, facta est propter eum, qui defunctus est, quia, quamuis sit apud inferos penitentia, sera tamen et infructuosa, sed propter  nos, ut nobis uox ipsa proficiat, quos adhuc diuina patientia longanimiter exspectat. Non igitur ultra de die in diem differamus: quia, qua hora Dominus uenturus sit, ignoramus, nec incertam mortis horam preuidere ualemus.

14. His auditis, unus ex astantibus, magister scilicet Landuinus, natione Tuscus, ex ciuitate Luca, uir utique doctus et timoratus, ait: »Magister bone, iam scimus quia uerax es, et legem Dei in ueritate doces;« uerba enim tua uerissima sunt, quia Dei iram et iustam indignationem effugere non poterimus, nisi lacrymis peccata purgemus. uerum quia scriptum est quod »omne quod est in mundo, concupiscentia carnis est, et concupiscentia oculorum, et superbia uite  ;« quis, queso,  innocens inter malos tutus uiuere aut dignos penitentie fructus agere potest, ubi superbia inflat, auaritia eneruat, luxuria inquinat? Ubi lites, contentiones, emulationes, oblocutiones, inuidie? Ubi fiunt latrocinia, perpetrantur homicidia, falsa proferuntur testimonia, committuntur adulteria, incestus, fornicationes, sacrilegia, ueneficia, et similia?  Ubi periit in conuersatione simplicitas, in societate caritas, in actione iustitia, in locutione ueritas, et in proximorum necessitate pietas? Ubi denique refrixit caritas et superabundauit omnis iniquitas, teste propheta, qui ait: »Non est misericordia, non est ueritas, non est scientia Dei in terra  .« Aspexi illam, et ecce uana erat, et celos, et non erat lux in eis. uidi montes, et ecce mouebantur, et omnes colles turbati sunt. Intuitus sum, et ecce non erat iustus, et omne uolatile celi recessit  .

15. Unde difficile uidetur, imo pene impossibile, mundum quemquam et ab omni peccato liberum, in mundo posse uiuere aut dignos in eo agere fructus penitentie. Nam, ut Augustinus ait, inanis est  penitentia, quam sequens culpa coinquinat  . Nilque prosunt lamenta, si replicantur peccata. Et uulnus iteratum sanatur tardius. Et Gregorius: Qui, inquit, admissa plangit, nec tamen deserit, pene se grauiori subiicit; unde ad ueram penitentiam  necessario requiritur ut peccatorum cause penitus excidantur. Et propterea si ad hunc penitentie perfecte gradum peruenire uolumus  necesse est ut saltem, que in mundo sunt, omnia penitus relinquamus, dicente Domino: »Omnis ex uobis, qui non renuntiat omnibus, que possidet, non potest meus esse discipulus  .« Et iterum ad adolescentem de uita eterna interrogantem: »Si  uis, inquit, perfectus esse, uade, et uende omnia que habes, et da pauperibus, et ueni, sequere me  .«

16. Qui, cum hec audiens tristis abscessisset, ait ad discipulos Dominus: »Amen dico uobis, quia diues difficile intrabit in regnum celorum  .« Hinc ait Sapiens: »Qui confidit in diuitiis, corruet  ; et qui festinat ditari, non erit innocens.« Et iterum: »Si diues fueris, non eris immunis a delicto  .« Nam »qui uolunt diuites fieri, inquit Apostolus, incidunt in laqueum diaboli  .« His igitur omnibus, iuxta Domini consilium, calcatis, distractis et pauperibus erogatis, Christum sequamur et imitemur. »Qui, cum diues esset, egenus factus est, ut nos eius ditaremur inopia.«  Et quia, doctissime Magister, te docente, ueritatis uiam et iustitie semitam agnouimus, cum periculosum sit, uicino serpente dormire, et inter flammas illesis pedibus ambulare difficile, restat ut locum nobis inquiramus, in quo, licet in mundo, quasi sine mundo ab hominum consortio separati, peccata nostra deflere et penitentie dignos fructus facere  ualeamus. Doce nos igitur, queso, et locum talem nobis ostende, et quidquid inde decreueris, faciemus. Nam salus nostra in manu tua est.

17. Ad hec beatus Bruno respondit: uiri fratres et Patres, audite, non me, sed mecum simul audiamus, inquam, illum summum secretorum Dei conscium, et prophetam eximium Dauid, cui Dominus incerta et occulta sapientie sue manifestauit. Audiamus primo quid dixerit, audiamus deinde quid fecerit. Ipse enim tunc, sicut et nos nunc, contristatus in exercitatione sua, et conturbatus a uoce inimici et a tribulatione peccatoris, dixit: »Cor meum conturbatum est in me, et formido mortis cecidit super me; timor et tremor uenerunt super me, et contexerunt me tenebre.« Et dixit:  »Quis dabit mihi pennas sicut columbe, et uolabo et requiescam?« Deinde subiecit, et ait: »Ecce, elongaui fugiens, et mansi in solitudine  .« Ecce, inquit, elongaui ab omni occasione et circumstantia peccatorum, et mundum istum mente et corpore fugiens, et mansi perseueranter, non in ciuitate, sed »in solitudine.« Ille enim fugiens se elongat, ut Gregorius ait, qui a turba desideriorum terrenorum in altam Dei contemplationem se subleuat; manet uero »in solitudine,« qui perseuerat in remota mentis intentione. Unde idem Propheta, ut Dei uirtutem et Dei gloriam uidere mereretur, se solitudinis locum petiisse testatur, dicens: »In terra deserta, et inuia, et inaquosa, sic in sancto  apparui tibi, ut uiderem uirtutem tuam et gloriam tuam  .«

18. Solitudo namque est uie, que ducit ad uitam; ubi pro terrenis celestia, pro transitoriis mutantur eterna. Hec est locus penitentie, uia iustitie, semita gratie, scala glorie. Hec est, inquam, scala illa, quam uidit Iacob in solitudine in terra stantem et celum tangentem; que homines uehit in celum, et angelos ad nostrum recipit auxilium. Hec est uirtutum nutrix, patientie custos, purissime simplicitatis magistra et fraudulente duplicitatis ignara. Hec est quies laborantium, consolatio merentium, et in estu refrigerium, in qua est turris Dauid edificata cum propugnaculis, ex qua mille clypei pendent, et omnis in ea armatura fortium.  In qua est campus diuini certaminis, angelorum spectaculum, et palestra uiriliter dimicantium luctatorum. In qua Adam tandiu saluus fuit, quandiu solus mansit. Data uero ipsi in auxilium muliere, mox cecidit. Unde raptus est Henoch in solitudinem paradisi, ne malitia immutaret cor eius. In qua Abraham, dum solus sederet subtus ilicem Mambre, tres uidit, et unum adorauit. In qua Iacob dum, premissis omnibus, solus manet, benedictione simul et nominis mutatione felix efficitur, plus assecutus  uno momento solus quam toto uite sue tempore comitatus.

19. Moyses, cum minasset gregem ad interiora deserti, Dominum in ardenti rubo uidere et audire meruit dicentem sibi: »Solue calceamenta de pedibus tuis; locus enim, in quo stas, terra sancta est  .« Cui nunquam, nisi cum solus esset, Dominus apparuit. Dauid, ad deserta fugiens, Saulis euasit insidias. Ieremias poscens aquam dari capiti suo, et oculis suis fontem lacrymarum, ut lugeret interfectos populi sui, locum quoque, ubi se tam sancto possit in opere liberius exercere postulat dicens: »Quis dabit mihi diuersorium uiatorum in solitudine  ,« tanquam hoc ei in ciuitate facere non uacaret, hoc modo indicans, quod impedirent  socii gratiam lacrymarum Quin etiam, cum dixisset: »Bonum est prestolari cum silentio salutaro Dei,« addidissetque: »Bonum est uiro, cum portauerit iugum ab adolescentia sua,« adiecit et ait: »Sedebit solitarius et tacebit, quia leuabit se supra se  .« Elias, in monte ad ostium spelunce, solus, Dominum transeuntem agnouit. Et Eliseus duplicem eius spiritum, dum tolleretur, accepit. Ioannes Baptista, ab utero Spiritu sancto repletus, nec mirabili natiuitate, nec parentum sanctitate securus, frequentiam hominum tanquam periculosam fugiens, solitudinis deserta petiit, ubi quid uirtutis, quidue meriti acquisierit, baptismus Christi, et pro iustitia mors suscepta monstrauit. Talis enim factus est in solitudine, ut dignus esset lauantem  omnia Christum, solus lauare, et pro ueritate nec carcerem, nec mortem declinare.

20. Quid plura? iehsu Christus Dominus noster, cuius uirtus nec secreto iuuari, nec publico poterat impediri, ductus est in desertum, non dubium, quin a spiritu suo, ut tentaretur a diabolo. Christus idem, relictis turbis, ascendit in montem solus orare. Christus in deserto turbas pauit, suo exemplo nobis quantum solitudo prosit, insinuans. Sancti etiam et uenerabiles Patres, Paulus, Antonius, Hilarion, duo Macarii, Eulalius, Arsenius, Euagrius, Basilius, Benedictus, et ceteri nobis innumerabiles, quantum in solitudine profecerint, uosipsi considerate. Et probabitis, suauitates psalmodiarum, studia  lectionum, feruores orationum, subtilitates meditationum, excessus contemplationum, baptismata lacrymarum, magis nulla re quam solitudine posse iuuari. Hinc est, quod de peccatrice anima, quam cupit ad se Dominus reuocare, propheta ait: »Adducam eam in solitudinem, et ibi loquar ad cor eius  .« De ea uero que, carnis uinculis absoluta, eterna gaudia intrare meruit, in Canticis dicitur: »Que est ista que ascendit de deserto, deliciis affluens, innixa super dilectum suum?  «  Que non inuenitur per uicos aut plateas ciuitatis, sed in solitudine. Igitur, fratres mei, oremus Deum, ut nobis locum talem dignetur ostendere, in quo, que iam, eo inspirante, mente concepimus, possimus opere perficere.

21. Facta itaque oratione, duo Stephani, Burgensis et Diensis, canonici, dixerunt: Patres et preceptores uenerabiles, non longe a ciuitate ualentia, cui coheret monasterium nostrum Sancti Ruffi  prope fluenta Rhodani, in confinibus diecesis Diensis, unde alter nostrum originem duxit, est ciuitas alia Gratianopolitana, sic dicta uel quia sub Gratiano imperatore condita, uel ab etymologia nominis, quasi gratiosa, nobilis et populosa. Et in ea est beatus Hugo, eiusdem ciuitatis episcopus, qui ante  sui assumptionem ad episcopalem dignitatem, erat canonicus Ecclesie ualentiane oriundus de Castro Nouo super flumen Isaram, quod quatuor duntaxat milliaribus a ciuitate distat  . Quem nos ipsi, et uidimus et cognouimus uirum utique sanctum, iustum et rectum ac timentem Deum.

22. Si enim laudatur castitas, quis illo mundior? Si sermonis ueritas, quis in loquendo cautior? Si Dei caritas, quis feruentior? Si proximi, quis benignior? Si humilitas, quis deiectior? Si eleemosyna, quis largior? Si oratio, quis deuotior? Si lacrymarum flumina, quis in illis effusior? Si contemplatio, quis sublimior? Si tolerantia, quis in tribulatione fortior? Si iustitia, quis districtior? Si prudentia, quis circumspectior? Si temperantia,  quis moderantior? Exceptis iis, que clero et plebi per eum bona aduenerant. Hic itaque habet in diecesi sua montes altissimos, et in eis deserta loca quam plurima ab omni hominum transitu et consortio separata, ad hanc penitentiam arctam peragendam propterea optime disposita. Cumque ipse exemplo suo et doctrina homines ad penitentiam inuitet et trahat, si ad eum libet accedere, locum, quem querimus, poterimus ab eo faciliter impetrare. Pius enim, benignus et misericors est. Qui et in aduentu nostro gaudebit et uoti compotes faciet. Nos quoque uos in uia dirigemus, quam et nouimus et frequenter ambulauimus.

23. Tunc Hugo, quem cognominabant Capellanum, eo quod solus sine canonico aut pastorali beneficio  sacerdotio sacellani inter eos fungeretur  , ait: Audiui certe plura de uiro hoc, cuius fama iam ubique redolet, quia uir Dei et sanctus est, salutem animarum sitiens. Qui propterea, quia caritas, qua  ipse plenus est, nunquam excidit, nos libenter  accipiet. Et quanquam ego iam senex sum et debilis, et uia hec arcta est, et difficilis, quia tamen »arcta uia ducit ad uitam, lata uero ad perditionem,« cum nulla sit etas ad penitentiam sera, dicente Domino: »Quacunque hora ingemuerit peccator, non recordabor amplius iniquitatum eius  .« Qui et reddi iussit singulis in uinea sua laborantibus denarios singulos, nouissimis sicut et primis; si decreueritis illuc accedere, et hanc uiam aggredi, et ego sequar, et quocunque perrexeritis, pergam. Et quecunque uos terra receperit, me recipiet, ibique locum capiam sepulture, solaque mors nos ab inuicem separabit.

24. Hec audientes reliqui duo, Andreas scilicet et  Guarinus, pariter dixerunt. Nos semper audiuimus et ex auditu credimus quia benignus est et misericors Deus et prestabilis super malitia, qui neminem uult perire, sed omnes potius saluos facere, et ad agnitionem ueritatis uenire, apud quem non est personarum acceptio, sed in omni gente, qui fecerit uoluntatem eius, acceptus est illi. Et quanquam nos ambo litteras ignoramus, Christum tamen et hunc crucifixum, fide nouimus, sine quo omne scire nescire est. Et quidquid Ecclesia credit, firmiter credimus, et simpliciter confitemur, sperantes in hac fide saluari, et remissionem peccatorum accipere per uerbum eius. uellemus tamen informari, cum Dominus per plusquam prophetam suum nos admoneat, ut faciamus dignos penitentie fructus, quales  sint isti digni fructus. Quibus beatus Bruno respondens, penitentia, inquit, est arbor, quam in medio Ecclesie sue plantauit celestis agricola. Cuius radix est contritio cordis, rami sunt opera bona, folia, confessio integra, fructus uero, satisfactionis pena.

25. Unde ille facit penitentiam, sed non dignos fructus, qui tantum dolet de commissis. Ille uero agit penitentiam et fructus, sed non dignos fructus, qui et dolet, et in parte satisfacit. Sed ille facit dignos fructus, qui in dolore cordis tantum affligitur per penam, quantum deliquit per culpam, secundum illud Apocalypsis: »Quantum se glorificauit, et in deliciis fuit, tantum date ei tormentum et luctum  .« Et in Deuteronomio: »Pro mensura peccati erit et plagarum modus  .« Unde non solum  fructus penitentie, sed etiam dignos fructus penitentie admonet esse faciendos. Nam hoc iustitia exigit, ait Gregorius, ut, si quis in culpam lapsus est, tantopere a se debeat licita abscindere, quanto  se nouerit illicita perpetrasse. Non igitur ultra negligamus, fratres mei dilectissimi, penitentie tempus, nec ultra de die in diem differamus. Quia, qua hora Dominus uenturus est, ignoramus, et nemo nostrum scit, utrum amore, an odio dignus sit. Iam securis ad radicem arboris posita est. Iam iste, quem uiuentem cognouimus, ut ex eius ore iam frequentes audiuimus, iusto Dei iudicio damnatus est et eternis cruciatibus datus.

26. Quid igitur faciemus nos peccatores et miseri, qui ex operibus, que fecimus, iustificari non possumus? Nunquid personarum acceptor est Deus? Absit. Non est enim apud Deum transmutatio, aut uicissitudinis obumbratio, sed quibus uult, miseretur, et quos uult, indurat. Quid, inquam, aliud faciemus,  nisi ut fugiamus a uentura ira? Dedit enim Dominus metuentibus se significationem, ut fugiant a facie arcus. Hinc et propheta ait: »Fugite de medio Babylonis, ut saluet unusquisque animam suam  ;« et iterum: »Recedite de medio Babylonis, et de terra Chaldeorum egredimini, et estote quasi hedi ante gregem  .« Et iterum: »Fugite, saluate animas, et eritis quasi minice in deserto  .« Item alius propheta: »Oh! oh! oh! fugite de terra aquilonis, quoniam in quatuor uentos celi dispersi uos  .« Et beatus Iob: »Fugite, inquit, a facie gladii, quoniam iniquitatum gladius est, et scitote esse iudicium  .« Et sponsa in Canticis ad sponsum: »Fuge, dilecte mi, et assimilare capree, hinnuloque ceruorum, super montes aromatum  .«  Quid, inquam, aliud hortantur omnes isti, nisi ut mundum istum contemnendo fugiamus, qui recte per Babylonem et aquilonem designatur. Nam Babylon interpretatur confusio; ab aquilone uero pandetur omne malum.

27. Fugiamus igitur, quia eum non melius quam fugiendo superamus. Fugiamus, inquam, non sicut Ionas, a facie Domini, sed ad ipsum Dominum, ubique presentem, humiliter deprecantes, ut per suam misericordiam auertat a nobis indignationem suam, quam iuste meruimus, ne et nos omnes cum isto et ceteris impiis pariter pereamus  . Hec dicens tam ipse, quam qui aderant ceteri, lacrymas ultra continere non ualentes, fleuerunt pariter, et prostrati in terram leuauerunt uoces suas dicentes: Domine  Deus omnipotens, cuius misericordia omne superexcedit iudicium; qui non letaris in perditione morientium, sed eis potius penitendi tempus concedis et spatium, qui Abraham seruum tuum de terra sua et de cognatione sua et de domo patris sui exire precepisti, qui populum tuum in manu potenti eduxisti  de terra Aegypti, qui uere penitentibus ueniam promisisti, extende super nos, quesumus, misericordiam tuam, et mittere digneris sanctum angelum tuum de celis, qui doceat nos, quid agere debeamus, et dirigat nos in uia iustitie, et in semitis mandatorum tuorum, et locum, quem elegeris, nobis ostendat; in quo tibi digne seruire, mundi huius pericula euadere, et dignos penitentie fructus facere ualeamus.

28. Defende nos, Domine, ab insidiis inimicorum nostrorum, qui festinant cuncta perdere, et non intres in iudicium cum seruis tuis; sed per meritum passionis Iesu Christi Filii tui Domini nostri ab omnibus peccatis expiatos, fac nos post huius uite exitum, ad eum, qui uia, ueritas et uita est, ab omni  pena liberos feliciter peruenire, Dominum nostrum Iesum Christum qui tecum in unitate Spiritus sancti uiuit et regnat Deus per omnia secula seculorum. Cumque respondissent omnes: Amen, surgentes inde, uno animo eademque sententia uendiderunt et pauperibus dederunt omnia sua, et uale dicentes omnibus suis caris et notis, Spiritu sancto ducti uenerunt, licet longa et laboriosa uia, angelo Domini eos antecedente, dirigente et protegente, ad memoratum beatissimum Hugonem Gratianopolitanum episcopum  .



CAPUT II. Bruno una cum sociis suis ad Hugonem, Gratianopolitanum episcopum, uenit, Carthusie eremum ab eo obtinet, austere admodum in hac uiuit, ac post sexennium circiter a pontifice euocatur, uocantique obtemperare statuit.


29. Factum est autem, dum appropinquarent ciuitati, uidit idem episcopus in somnis Deum, in solitudine Carthusie dignum sibi habitaculum construentem. uidit etiam stellas septem aureas, in modum corone dispositas, a terra paululum eleuatas, et a ceteris, que in firmamento sunt, in situ, motu, colore et splendore differentes, eiusdem numeri uiris septem  itineris ducatum prebentes  . Mane autem facto, cum esset super uisione huiusmodi sollicitus, adfuerunt pulsantes ad fores episcopalis palatii dicti septem uiri, beatus scilicet Bruno cum suo, licet breui, sancto tamen collegio. Quod cum fuisset eidem episcopo nuntiatum, confestim iubet eos introduci. Ipsi uero ingressi,  et ad pedes eius humiliter prostrati, petita et obtenta benedictione, sui ad eum aduentus causas enarrantes, petierunt, ut locum aliquem dignaretur eis in sua diecesi ostendere, et sua benigna clementia, pia erogatione concedere; in quo a mundi huius periculis, et ab hominum ceterorum consortio  segregati, desiderium suum perficere, soli Deo digne seruire, et dignum ipsi habitaculum possent exstruere.

30. Hec audiens beatissimus episcopus, tanquam non amplius de uisione, quam iam impletam uidebat, sollicitus, eos cum ingenti gaudio, non solum gratanter, sed etiam reuerenter suscepit, et benigne tractauit. Quibus et uisionem illam, quam nocte illa per somnum uiderat, enarrauit, et ait: Fratres et filii mei in Christo dilectissimi, propositum et desiderium uestrum non solum non reprobo, sed etiam uehementer commendo. Mundus enim iste, talibus et tantis plenus est laqueis, periculis, calamitatibus et miseriis, ut electos plerumque cogat prospera queque despicere, et Deum per aduersa querere,  cum non possint Deum simul cum mundo diligere. Nam duo isti amores duas ciuitates constituunt, que sibi inuicem aduersantur, Dei scilicet et diaboli. Deus autem bonus, imo summum bonum est. Mundus uero totus in maligno positus est. Hinc pre ceteris magnis dilectus apostolus ait: »Si quis diligit mundum, non est caritas Patris in eo  .« Unde cum decreuisset Deus Sodomorum ciuitates delere, ait angelus ad beatum Lot, qui ad Dei ciuitatem pertinebat, »Salua, inquiens, animam tuam, et noli respicere post tergum, nec stes in omni loco circa regionem, sed in monte saluum te fac, ne et tu similiter pereas  .« Sancti enim illi, quibus dignus non erat mundus, Apostolo teste, »egentes, angustiati, afflicti, circuierunt in  melotis, in pellibus caprinis, in solitudinibus errantes, in montibus et speluncis, et in cauernis terre  .«

31. Et ideo testimonio fidei probati inuenti sunt. Quorum uestigia sequi et imitari laudabile est et utile, sed difficile in regionibus istis frigidis maxime, que non sunt sicut Aegyptus, Thebais, Scythia  , aut Palestina. Est enim in montibus istis altissimis, quos cernitis inter ceteras solitudines, eremus quedam, que Carthusia nuncupatur, decem fere milliaribus a ciuitate distans, ampla quidem, sed penitus inhabitata, solis feris peruia; hominibus uero et ceteris mansuetis animantibus propter loci asperitatem pene incognita, altis et tanquam excisis hinc inde rupibus et scopulis circumuallata, infructuosis  arboribus consita, supra modum frigida, et pro maiore parte temporis niuibus operta, et adeo prerupta, sterilis, et infructuosa, uti nichil in ea seri ualeat siue meti. In cuius medio est quidam paruus fluuius, qui Gnerus mortuus, quasi quedam imago mortis, dicitur, ex circumstantibus undique  montibus collectus et cum strepitu maximo, torrentium aut inundantium aquarum more, fluens. Ad quam quidem Carthusianam eremum est accessus grauis et laboriosus, ingressus uero difficilis et periculosus, utpote inter duas mire altitudinis rupes, que uelut recte linee sursum se erigunt, et in culmen tandem pene ceunt, ita ut intreuntibus horrori sint et terrori.

32. Et ut paucis agam, tanta est loci illius asperitas, tantus horror, ut carcer potius aut purgatorii locus, quam humane uite habitaculum dici possit  . Unde difficile uidebitur sine singulari dono Dei, apud quem nichil est impossibile, homines illic habitare posse, aut saltem diu perseuerare; scitis autem, fratres mei, quam graue sit post missam manum  ad aratrum retro aspicere. Unde metuendum est exemplum uxoris Lot, que retrospexit, et ubi aspexit, ibi remansit, et in salem conuersa est, ut suo prudentes condiret exemplo  . Cum autem uerbis illis finem fecisset beatissimus episcopus, B. Bruno respondit: Reuerendissime Pater, terribilis profecto est, ut audiuimus, et iam in parte cernimus, locus iste. Nos autem locum talem ad penitendum querimus. Et quanquam infirmi sumus et fragiles, in Dei tamen, qui potens est, misericordia confidimus, et speramus, ut qui nobis dedit huc ueniendi uoluntatem, dabit et perseuerandi potestatem cum non sit abbreuiata manus eius, quominus, sicut olim, ita et nobis nunc magnalia sua possit ostendere. Ipse enim scopulos torrentium inclinauit,  ut requiesceret populus in Arnon, et recumberet in finibus Moabitarum. Ipse Ionathan et armigerum eius, reptantes manibus et pedibus, per eminentes petras et scopulos, in modum dentium preruptos, de hostium manibus, data ipsis de illis uictoria, liberauit.

33. Ipse tantam multitudinem filiorum Isrel et uulgus innumerabile in deserto manna de celo misso nutriuit. Nunquid et nunc panem dare non poterit, aut parare mensam populo suo? Ipse coruis precepit ut pascerent Eliam in Carmelo, qui et pauerunt Paulum in Aegypto. Ipse prandium, quod messoribus Habacuc parauerat in Iudea, Danieli misit in Chaldeam. Ipse panes in deserto multiplicauit, ex quibus tantam hominum multitudinem satiauit. Ipse dat  iumentis escam ipsorum, et pullis coruorum inuocantibus eum. Ipse pascit uolatilia celi, que non serunt, neque metunt, neque congregant in horrea. Nonne et nos Domino pluris sumus illis? Non itaque, etiamsi nobis defuerint humana solatia, de Dei presentia diffidemus, et prouidentia, cum potens sit  de lapidibus istis, quos uidimus, panes facere, et aquam in uinum conuertere. Qui etiam, cum uoluerit, potens est dare niuem sicut lanam, et nebulam sicut cinerem spargere. De tanta igitur eius potentia et bonitate confisi, iterum ac iterum humiliter supplicamus, ne desiderium nostrum ultra differas, aut nos in hac nostra petitione confundas  . Tunc beatus Hugo, eorum constantiam, et in cepto proposito perseuerantiam considerans, ne eorum uocationi, et diuine uoluntati resistere uideretur, ait: Desiderium uestrum, dilectissimi, ego pariter implere desidero, nec ideo distuli, ut auferatur, sed ut dilatione potius augeatur.

34. uidens itaque uoluntatem uestram, in Christi caritate radicatam et fundatam, uobis et iis,  quos eadem caritas uobiscum traxerit, nunc et in posterum, fratres, locum predictum, et quidquid iuris uel actionis in eo habeo, plena libertate concedo. Et hoc idem a ceteris omnibus, qui ius aliquod in eo habent, fieri procurabo, uobisque et uestris omnibus omnem possibilem mihi humanitatem, quandiu uixero, libenter exhibebo. Et nichilominus pro pace et quiete uestra ad remouendum ea, que uestra proposito contraria sunt, domum unam super pontem, qui inter duas rupes predictas situs est, in introitu dicte solitudinis edificari uolo, et auctoritate diuina prohibebo, ut femine per terminos uestros nullatenus transeant, neque uiri arma portantes. Prohibebo pariter intra dictos terminos piscationem, uenationem, et auium captionem,  ouium, caprarum, atque omnium domesticorum animalium pascua et transitum, Deum rogans, ut obedientes huic nostre donationi et prohibitioni in sua gratia multiplicet, et in omnibus bonis, que ibidem usque in seculi finem gerenda sunt, partem eisdem tribuat; inobedientes uero diuino iudicio puniendos relinquo, quos et per secularem potestatem puniri curabo  .

35. His dictis, surgens amplexatus est eos, fleuitque pre gaudio super singulos eorum, laudans et benedicens Deum de aduentu ipsorum. Et deinde benedixit eis dicens: Omnipotens sempiterne Deus, cuius misericordie nec mensuras ponere possumus, nec tempora definire; qui, quos uis, uocas, et quos  uocas, hos iustificas et magnificas, respice, quesumus, oculis clementie tue super hos famulos tuos, quos ad tue seruitutis obsequium inuitare dignatus es, et presta auxilium gratie tue, ut, que tibi placita sunt, tota uirtute perficiant. Reple eos uenerabilibus uirtutibus tuis, quibus muniti, carnis, mundi et demonum insidias superare, et inde uictorie coronam immarcessibilem recipere ualeant, crescereque eos facias in mille millia, et eos, necnon et illos qui eorum uestigia secuti fuerint, et in dicta solitudine usque in finem uite sue in uera humilitate et caritate perseuerauerint, ab omni culpa et pena liberos, sanctorum tuorum collegio sociare digneris. Per Christum Dominum nostrum. Amen.

 36. Post hec autem, quia dictus Bruno et eius solades omnes erant propter itineris labores non modicum nec immerito fatigati, retinuit eos idem beatissimus episcopus in suo episcopali palatio, et eos sua solita benignitate procurauit et recreauit per dies aliquot. Quibus expletis et preparatis ac dispositis omnibus que necessaria erant in uia, ascenderunt in montem et intrauerunt ac inhabitare ceperunt dictam eremum Carthusie circa solemnitatem natiuitatis sancti Ioannis Baptiste, anno salutis nostre supra millesimum octogesimo quarto  , antecedente et dirigente eos, ac in omnibus et per omnia adiuuante, et de necessariis prouidente prefato beato Hugone episcopo  . Et ibidem in parte superiore montis, que nunc dicitur  Ad Beatam Mariam de Casalibus, edificare ceperunt ecclesiam, necnon et paruas cellulas, non longe a dicta ecclesia distantes, circa quemdam fontem, qui usque in presentem diem uocatur fons Brunonis, de se tamen inuicem distinctas et aliquantulum separatas, ne alter alterius solitudinem impediret  . In quibus singuli per singulas more illorum antiquorum Aegyptiorum monachorum habitabant  . Ubi silentio, lectioni, orationi, atque operi manuum, maxime in conscribendis libris, iugiter insistebant  . Qui exinde dicti sunt fratres Carthusienses, a nomine loci nomen sibi imponentes, a quibus etiam ordo iste Carthusiensis originem sumpsit pariter et nomen.

 37. Ipsi enim septem (beato Brunone ceteros, qui sibi eum in priorem et animarum suarum pastorem elegerant, et cuius obedientie, beato Hugone episcopo annuente, se submiserant, dirigente [ uolentes mundum, quem reliquerant, et que in mundo sunt, omnia, que sunt concupiscentia carnis, concupiscentia oculorum, et superbia uite, sibi subiicere, quamdam uiuendi normam satis arduam instituerunt, quam et ipsi tenuerunt, et posteris suis tenendam mandauerunt. Nam contra superbiam, que initium est omnis peccati, et contra eius nefandam sobolem, inuidiam scilicet, ambitionem et uanam gloriam, et si qua sunt alia, fecerunt sibi uestes breues et angustas de grosso panno albo, uili et rudi, que eos contemptibiles intuentibus  redderent et abiectos, et illis horrori essent potius, quam ipsis honori. Et quamuis in sordido habitu interdum superbia lateat, fecerunt tamen ipsi ad eam profugandam, quidquid facere potuerunt. Contra cupiditatem uero, que radix omnium malorum dicitur, et auaritiam, que idolorum seruitus nuncupatur, certos terminos iuxta locorum suorum fertilitatem aut sterilitatem maiores minoresue prefixerant, ita ut extra eos, etiamsi totus mundus eis offerretur, nec saltem, quantum pes humanus occupare potest, liceret possidere.

38. Certum etiam numerum, quem transgredi nullo modo liceret, animalibus et pecoribus imposuerunt. Et ut non esset eis quandoque necessarium, uel plus terre quam dictum est, possessioni sue  addere, aut pecorum numerum augere, duodecim tantum monachos cum tertio decimo priore, ac sexdecim conuersis, paucisque mercenariis, nullo prorsus superaddito, in suis domibus esse perpetuo decreuerunt. Ad edomandam autem carnis concupiscentiam, et legem membrorum, que repugnant legi mentis, duris semper ad carnem ciliciis utebantur. Secunda, quarta et sexta feriis, pane et aqua et sale, sicut placebat, contenti erant. Tertia uero, quinta et Sabbato legumina uel aliquid huiusmodi et uinum, et in feria quinta etiam caseum uel aliquid aliud a coquinario recipiebant, ab omni tamen esu carnium tam sani quam infirmi perpetuo abstinebant. Panes albos non comedebant, sed solum tortas  , licet de tritico. uinum purum nunquam bibebant,  sed bene dilutum, quod uocant limphatum, et hoc duntaxat in prandio et cena, et diebus illis, quibus eo uti et cenare licebat. Ieiuniis fere continuis et prolixis uigiliis carnem macerabant. Pisces nunquam  emebant, sed si forte gratis eis dabantur, eos in caritate recipiebant, et iuxta offerentium uoluntatem  distribuebant.

39. Officium diuinum, diurnum pariter et nocturnum, tam in ecclesia, diebus et horis illis quibus in eam conueniebant, quam per cellas, non perfunctorie, ut quidam, sed intentissime, oculis in terram demissis, cordibus uero in celum fixis, deuotissime persoluebant. Totum quoque suum, tam interiorem quam exteriorem, hominem habitu, uoce, uultu, rebus uisibilia excedentibus, spretis cunctis aliis, intentum, imo affixum Deo, exhibebant. Diebus uero Dominicis et certis sanctorum festiuitatibus tantum antiquorum eremitarum more,  ne ab aliis sacris operibus, licet dignitate inferioribus, impedirentur, misse sacrificium offerebant, quo omnes pariter conueniebant. Et ipsis diebus in refectorio simul ad ritum monachorum comedebant. Aliis uero diebus in cellis suis sub arcto silentio, orationi, meditationi, contemplationi, et ceteris piis et deuotis exercitiis sine intermissione uacabant, ita ut, ubi prius fuerant specus et cubilia ferarum, tunc uideres choros castrorum, cuneos prophetarum, conuentus monachorum, et cetus angelorum  .

40. Memoratus autem episcopus sanctus Hugo eos frequenter uisitabat, et ut filios tenerrime diligebat; quos usque ad mortem suam et non tantum eos, sed et qui eis exinde successerunt, conciliis  semper fouit, et beneficiis. Eratque inter eos, non ut dominus aut episcopus, sed ut socius et frater humillimus, et ad cunctorum  obsequia paratissimus. In tantum autem deuotus eremum incolebat, ut eum interdum beatus Bruno inde exire et ad oues suas redire compelleret. Ite, inquit, ite ad oues uestras, et quod eis debetis, exsoluite  . Ipso etiam beatissimo episcopo instante et procurante, circumuicini omnes, tam ecclesiastici quam nobiles et populares, uidentes beati Brunonis et eius sodalium tam sanctam ac tam honestam ac deuotam conuersationem, dederunt eisdem, quidquid iuris habebant in dictis montibus, et intra fines et limites dicte solitudinis  . Isti itaque sunt, o felix Carthusia, primi Patres illi,  qui hanc uastam solitudinem primi inhabitare ceperunt, et in ea ordinem hunc, qui a te nomen uelut oleum ubique terrarum effusum accepit, primi fundauerunt. Isti sunt septem columne, quas Sapientia  excidit, et in quibus sibi domum edificauit. Isti sunt septem boues ascendentes de fluuio, et septem spice in culmo uno. Et septem buccine, quarum usus erat in iubileo.

41. Isti sunt septem candelabra, in quorum medio Ioannes scribens septem Ecclesiis, que erant in Asia, perhibet se uidisse similem filio hominis uestitum podere, tenentemque in dextera sua septem stellas, que septem Ecclesiarum sunt angeli; et in medio throni Agnum stantem, habentem cornua septem, et oculos septem, qui sunt septem Spiritus Dei, in omnem terram missi. Isti sunt septem sporte fragmentis plene, et septem signacula libri clausi, et septem uiri Spiritu sancto pleni, quos in diaconos ad ministrandum elegerunt  apostoli, et septem gradus, quos uidit Ezechiel ad ascensum exterioris atrii. Iste est septenarius, propter septem Spiritus sancti dona sacratus. Iste septenarius numerus primus in monadibus perfectus est redditus ex suis partibus aggregatus. Nam unum et sex, duo et quinque, tria et quatuor, que sunt partes eius aliquote, septem faciunt. Hinc est, quod septimus dies, et septima hebdomada, et septimus mensis, et septimus annus, tanquam perfecti, erant lege feriati.

42. Septem etiam diebus agitur et repetitur omne tempus. »Et septimo die cessauit Deus ab omni opere.« Et septimo die Christus in sepulcro quieuit. In quibus omnibus notatur huius sacrati septenarii numeri, et in eo huius sacre religionis   perfectio. Que recte figurata dicitur per stellas illas septem, quas in eorum aduentu beato Hugoni Dominus demonstrauit, tam propter magnum huius septenarii sacramentum, quam propter stellarum sublimitatem, stabilitatem, claritatem, puritatem et quantitatem. Iste namque uirtutes religiosis omnibus nedum conueniunt, sed etiam necessarie sunt: qui debent sicut stelle esse in celo, per contemplationem in mentis affectum, non in terra. Nam species celi est gloria stellarum, ait sapiens  , secundo debent esse in cepto religionis proposito firmi et stabiles. Nam ideo posuit Deus stellas in firmamento ut essent in signa et tempora, et dies, et menses et annos. Unde scriptum  est quod stelle manentes in cursu suo et ordine, pugnauerunt contra Sisaram  , id est contra diabolum; sic enim Sisara interpretatur excludens gaudentem. Tertio debent esse in tribulatione patientes, ut sint sicut stella matutina in medio nebule.

43. Fecit enim Deus lunam et stellas, ut precessent nocti. Quarto sicut in stellas non cadit corruptio, nec casus, nec error secundum philosophum; ita et ipsi debent seruare carnis integritatem sine corruptione, ut dicere possint illud Apocalypsis:  »Ego sum genus et radix Dauid, stella splendida et matutina  .« Et ne de eis dicatur, quod stelle non sunt munde in conspectu eius. Quinto, sicut stellarum quelibet maior est tota terra, quamuis breuis et quasi punctalis, et modica uideatur in exteriori apparentia, sic religiosi debent semper crescere per caritatem, minui uero per humilitatem. Hec enim duo, humilitas scilicet et caritas, sunt duo religionis extrema, initium et finis, sine quibus cetera, que mediant, omnia sunt potius pena, quam merito digna. O igitur iterum atque iterum felix Carthusia, tandiu sterilis, nunc uero fecunda! Felices montes, qui tales meruerunt habere incolas et cultores! Felix denique religio ista diuinitus instituta, que religiones ceteras  post Augustinum et Benedictum antiquitate precedit, et has illas etiam uite austeritate! De cuius origine hec pauca, ut ad ceptum propositum redeamus, sufficiant.

44. Beatus itaque Bruno, de quo nobis sermo, in hac uite austeritate cum suis in dicta solitudine fere sex annorum spatio perseuerauit, die ac nocte sine intermissione ieiuniis, orationibus et aliis exercitiis religiosis uacans  . Contigit autem ut, mortuo Gregorio septimo pontifice Romano, succederet ei in papatu uictor tertius; quo item post paucos menses mortuo, successit ei Urbanus secundus, prius dictus Otho, monachus et abbas Cluniacensis, qui eiusdem beati Brunonis, dum in minoribus ageret, fuerat discipulus  . Qui paulo  post sui assumptionem ad apostolatus apicem, non immemor doctrine et probitatis eiusdem beati Brunonis, sui olim preceptoris, uolensque in sibi a Christo credita administratione eius uti consiliis, uocauit eum ad sancte Romane Ecclesie obsequium, addito etiam obedientie precepto. Dictus uero beatus Bruno, percepto huiusmodi mandato, non modicum turbatus est, quippe qui iam solitudinis dulcedinem gustauerat. Tenebat enim eum Maria, ut quiesceret, trahebat Martha, ut laboraret, rogabant fratres, ne se desereret, papa, ut obediret. Terrebat curia, si illuc accederet: conscientia uero timorata ignorabat quid in re tam perplexa ageret.

45. Tandem obedientia uicit. Sciebat enim  quod uera obedientia moras non recipit, nec excusationem aut dilationem admittit. Hinc ad fratres et discipulos suos ait: Manere uobiscum, fratres mei dilectissimi, gratissimum; a uobis separari grauissimum; mandatis uero apostolicis obedire necessarium mihi est. Nam in maioribus est regendi ac iubendi auctoritas: in minoribus uero obsequenti necessitas. Unde quasi peccatum ariolandi, est repugnare, et quasi scelus idololatrie nolle acquiescere, propterea quod Apostolus ait, ut »omnis anima sublimioribus potestatibus subdita  sit, quia non est potestas nisi a Deo; que autem a Deo sunt, ordinata sunt, et qui resistit potestati, Dei ordinationi resistit: qui autem resistit, ipse sibi damnationem acquirit  .« Quid igitur mihi prodesset exterius hic uobiscum ieiuniis et abstinentiis carnem atterere, et per inobedientiam, anime mee damnationem acquirere? Nolite itaque, fratres, super recessu meo contristari, ne superaddatis dolorem dolori, sed potius in ea uocatione, in qua uocati estis, perseuerate. Et ego, expleta mihi iniuncta obedientia, ad uos reuertar, Domino concedente.

46. Tunc omnes cum lacrymis et eiulatu magno clamare ceperunt dicentes: Cur nos, Pater, deseris, aut cui nos desolatos relinquis? Tu es enim post  Deum omnis spes nostra, totumque refugium. Tu nobis in aduersis presidium, in prosperis solatium, in tentatione consilium, in infirmitate subsidium. Quid igitur, te recedente, faciemus, aut ad quem, te absente, recurremus? Erimus profecto sicut oues errantes, non habentes pastorem. Si igitur te ad Romanum pontificem obedientia trahat, trahet nos tecum supereminens caritas, que est in Christo Iesu, quam sperare non poterit, neque mors, neque uita, neque creatura aliqua. Beatus itaque Bruno hec audiens, timens ne propter suum et suorum inde discessum locus predictus, iam Deo dicatus, ad manus laicas et profanas iterum deueniret, nolensque illum omnino deserere, sed post expletam sibi impositam penitentiam eum intendens  cum suis repetere, commendauit et dedit illum uenerabili uiro domino Siguino, abbati monasterii Case-Dei, qui fuerat unus ex primis donatoribus predictis, et habebat quandam cellam sibi uicinam prope Gratianopolim subter castrum Curnilhionis  .



CAPUT III. Sanctus e Carthusia Romam se confert, secutis huc discipulis, ut Carthusiam repetant, suadet, ipseque in Calabrie, obtenta a pontifice secedendi facultate, recusatoque Rhegiensi archiepiscopatu, deserta sese abdit, beneuolum ibi erga se comitem Rogerium habet, nouas Ecclesias condit, sanctissimeque uiuit ac moritur.

47. Et deinde a beato Hugone episcopo benedictione  suscepta, Romam accessit  . Urgebat enim apostolicum imperium. Quem pontifex, de eius, quem  intime diligebat, aduentu plurimum gaudens, benigne suscepit, et inter primos et precipuos sibi peculiares ac familiares consiliarios et fideles amicos habuit. Cuius in maioribus causis et arduis Ecclesie negotiis utebatur et adherebat consiliis. Conuenerunt autem ad eum, Spiritu sancto hoc operante, ceteri fratres omnes  , qui prius cum eo in Carthusia fuerant, dolentes plurimum, ipse uero magis, quod locum predictum Carthusie, quem dominus sibi elegerat, et in quo dignum illi habitaculum construxerat  , reliquissent. Dum enim eis in mentem uenirent, non sicut murmuratoribus illis in deserto, carnes, cucumeres, aut pepones, sed deuote ille meditationes, orationes, lectiones, et spiritales consolationes, quas prius in solitudine predicta  Carthusie habuerant; et uiderent tumultus, strepitus, et pericula curie, non poterant se a lacrymis continere.

48. Tandem uero suasu et inductione eiusdem beati Brunonis, cum nondum posset ipse pro se licentiam seu commeatum redeundi a pontifice obtinere, tanquam illi in tunc occurrentibus negotiis necessarius, omnes unanimiter consenserunt ad Carthusiam reuerti, obtentis prius ab eodem summo pontifice litteris ad predictum abbatem Siguinum pro restitutione dicti loci  ; quem illi beatus Bruno inde discedens  remiserat. Magistro itaque Landuino, quem ceteris fratribus beatus Pater Bruno in priorem loco sui preposuerat  , ductore, omnes Carthusiam repetiuerunt.  Quibus Siguinus abbas rogatu summi pontificis et eiusdem beati Brunonis, cum consensu sui conuentus et in presentia prefati beati Hugonis Gratianopolitani episcopi, et alterius Hugonis Lugdunensis archiepiscopi, locum predictum Carthusie libere remisit  , ac iuri eorum et successorum eorumdem tradidit perpetuo possidendum. Et extunc dictus Landuinus prior, et ceteri fratres ac eorum successores usque in presentem diem dictam eremum Carthusie cum suis finibus et iuribus tenuerunt et possederunt, perseuerantes in ea sub communi obedientia capituli generalis potius Carthusiensis ordinis, quod ibidem annis singulis celebratur iuxta uiuendi normam ab eodem beato Brunone primo, et deinde a ceteris Carthusie prioribus,  et a dicto generali capitulo eis datam  .

49. Dictus uero beatus Bruno eidem Urbano  pontifici charus, in regimine Ecclesie utiliter et fideliter inseruiebat. Erat enim tunc Ecclesia in turbatione maxima propter persecutionem Henrici quarti imperatoris predicti, qui quemdam Gilbertum, quem Clementem uocauit, de facto in papatum intruserat  . Qui ambo, Henricus scilicet et antipapa Clemens, uerum pontificem Urbanum persequebantur. Quorum furorem idem Urbanus declinans, cum in Romanis  minime confideret, postquam in Melphi consilium habuisset, Placentiam uenit, et ibi aliud concilium celebrauit  , in quo inter cetera petulantiam quorumdam ecclesiasticorum, Gratiano teste, animosissime compescuit. Et plura in eos decreta fecit, maxime contra ecclesiasticos incontinentes et simoniacos, et contra  proprietarios et instabiles monachos  . Deinde nec ibi securus, eiusdem imperatoris iterum furorem fugiens, relicta Italia, in Gallias transmigrauit  . Ubi denuo de salute fidei cogitans, aliud concilium apud Clarummontem, ciuitatem Aluernorum, conuocari fecit, in quo, eodem Gratiano teste, plures alias constitutiones ordinauit, que ad erigendum labentis Ecclesie statum respicere uidebantur. Et inter cetera statuit, ut Hore beate Marie a clericis quotidie dicerentur, et ut in Sabbatis eius Officium solemniter celebraretur  .

50. Legi autem in quadam historia, que Fasciculus temporum dicitur, quod hoc beata uirgo fratribus in Carthusia reuelauerat, haud dubium, quin beato Brunoni et eius sodalibus, cum ipsi soli  adhuc Carthusienses dicerentur  . In eodem etiam concilio rem memoratu dignam fecit. Nam principes Gallie, et ceteram multitudinem, que ad  concilium conuenerat, ad expedionem contra Turcas pro recuperatione Terre Sancte taliter animauit, ut trecenta millia hominum nomen suum in militiam Christi dederint, signumque crucis susceperint. Inter quos erat Gotfridus de Bouillon, dux Lotharingie; quo duce mouentes per Germanorum fines atque Pannoniam, Byzantium uadunt, ac deinde, transmisso Hellesponto, Niceam primo, mox Antiochiam, et plures alias Sarracenorum urbes, deinde Hierosolymam ciuitatem sanctam, et omnem circa regionem capiunt  . Ubi dum uallent Christiani dictum Gotfridum in regem coronare, renuit ipse, dicens se nolle auream ferre coronam in ea urbe, ubi Christus spineam tulerat  . Tenuerunt autem dictus Gotfridus et septem alii reges Christiani post  eum annis octoginta octo dignum regnum Hierosolymitanum  , deuictis Babyloniis et Aegyptis cum magna infidelium strage, et maximo incremento nominis Christiani. Quibus omnibus causam dedit idem pontifex Urbanus in dicto Claromontensi concilio.

51. Cum itaque beatus Bruno eidem pontifici propter obedientie meritum certis annis, licet paucis, adhesisset, et non modicum Ecclesie sancte Dei circa eius reformationem et circa recuperationem Terre Sancte suis consiliis profuisset, ut eiusdem Urbani inde secuta decreta, et alia eius acta predicta testantur, nec posset diutius tantas inquietudines, et curie tumultus ac strepitus sustinere, ad solitudinis ac celle, quam dimiserat, quietem  iugiter aspirans, antequam idem pontifex de Placentia transiret ad Galliam, humiliter et cum geminata instantia ab eodem pontifice petiit et tandem obtinuit  ueniam et commeatum ut, relicta curia, eremum, quam reliquerat, repeteret, aut aliam sibi quereret, quam Dominus ipsi dignaretur ostendere  . Et cum idem pontifex uoluisset eum confirmare in archiepiscopatu Ecclesie Rhegiensis, que est prima metropolis totius Calabrie, ad quam, eodem annuente pontifice, electus fuerat, ipse electioni a se facte, sciens ex iis, que in Scriptura sacra legerat, et ex iis, que in curia et uiderat et audierat, qualia et quanta sint in prelatione pericula, consentire recusauit  , non quidem pertinaciter, sed solo quietis amore et desiderio, seruata semper  ad superiorem obedientia et humilitate, et ad proximos caritate.

52. Tunc enim, ut dicebat beatus Gregorius, ante  Dei oculos uera seruatur humilitas, cum hoc, quod quis utiliter subire precipitur, pertinaciter non recusat. Unde potest quis etiam idoneus laudabiliter ex humilitate prelationis officium recusare, eodem Gregorio dicente, quod prelatio propter meliorem intentionem fugienda est, maxime cum ad hoc superna uoluntas agnoscitur. Cum uoluntate igitur, uenia et benedictione pontificis idem beatus Bruno, relicta curia, Calabrie deserta penetrauit, non quidem solus, sed iunctis sibi quibusdam aliis eiusdem propositi uiris, quos bonus odor uite ipsius ad solitudinem querendam traxerat  . Audiuerat enim, illic deserta esse loca et solitaria quamplurima, ad peragendum penitentiam aptissima. Et quamuis intenderet et optaret, prout iam sepius  decreuerat, Carthusiam repetere, quam reliquerat, et illuc fratres suos sequi, quos ante premiserat, quia tamen  pontifex cum curia sua transibat ad Galliam, in cuius finibus sita est Carthusia, ne curiam, quam fugiebat, sequi uideretur, sed ut elongaretur ab ea, Calabriam potius elegit, quam Carthusiam  , cum ea tamen semper intentione et uoluntate, ut, sedatis rebus, ut primum commode posset, Carthusiam repeteret, prout in quibusdam eius litteris, quas ex Calabria scripsit fratribus suis, qui erant in Carthusia, apparet,  quaram uerba sunt hec: De me, fratres, scitote, quoniam mihi unicum post Deum est desiderium ueniendi ad uos, et uidendi, et quando potero, opere adimplebo, Deo adiuuante  .

53. uenit itaque cum suis predictis ad quamdam eremum in finibus Calabrie, que dicitur Turris in diecesi Squillacensi  , ibique non cellas, quia sumptus ad eas non suppetebant, sed speluncas plures siue cauernas eremitis congruentes de uili quidem materia, sed in Christo pretiosa edificauit, in quibus nocturnis excubiis pariter atque diurnis ipse et qui cum eo conuenerant fratres, diuinis laudibus et orationibus insistebant, in ea austeritate uite, quam ipse prius in Carthusia tenuerat, et suis tenendam precederat. Contigit autem, Domino  hoc operante, dum quadam die princeps Calabrie Rogerus  cum suo non paruo comitatu, et cum canum multitudine copiosa in dicta eremo Turris uenaretur feras, canes olfactu suo diuersa ferarum ipsarum uestigia insequentes, ad dictas speluncas, in quibus beatus Bruno, et qui cum eo uenerant, fratres pariter habitabant, deuenirent. Ubi, fixis pedibus, latratibus multis domino suo indicabant, se predam magnam aliquam inuenisse. Ad quos dictus princeps cum suis concito cursu ueniens reperit patres predictos in dictis speluncis, flexis genibus et erectis in celum uultibus et manibus simul orantes et Deum laudantes  .

54. Quod ille intuens, magna admiratione repletus, de equo, cui insidebat, desiliens deuote et humiliter  salutauit, et de eorum illuc aduentu, et singulorum statu diligenter interrogauit. Quibus cognitis, gauisus est ualde, Deum laudans et glorificans, quod tali se dignatus esset preda dignum facere, sperans et se et terram suam eorum meritis et precibus adiuuari, et in pace tueri. Et propterea ut possent ibidem quietius uiuere et diutius perseuerare, dedit eis ecclesiam Beate Marie et Sancti Stephani de eremo  ; ubi eos frequenter uisitabat, et de uite necessariis prouidebat, documentaque salutis ab eis libenter audiebat. Et beatum Brunonem,  ipsorum omnium pastorem et Patrem, quem pre ceteris intime diligebat, ad se frequenter euocabat; quem in magna reuerentia semper habebat, et quasi primum in domo sua; cuius consiliis acquiescebat, et eius se orationibus iugiter commendabat; in quibus plurimum confidebat  .

55. Nec eum fefellit opinio. Nam Deus eum Brunonis meritis a preparata in eum proditione in obsidione Capuane ciuitatis  liberauit, ut idem princeps in suis patentibus litteris  per hec uerba testatur: Ego Rogerius diuina misericordia comes Calabrie et Sicilie notum [Al., nota] esse uolo omnibus fidelibus Christianis beneficia, que mihi peccatori concessit Deus orationibus reuerendi mei fratris Brunonis, piissimi Patris fratrum, qui habitant  in ecclesiis Sancte Marie de Eremo, et Sancti Stephani protomartyris, que site sunt in terra mea inter oppidum, quod dicitur Stillum, et Arenam. Cum essem in obsidione Capue Kalendis Martiis, et prefecissem Sergium, natione Grecum, principem super ducentos armigeros nationis sue, et exercitus excubiarum magistrum; qui Satanica persuasione preuentus, prius ipsi principe Capue promittente auri non modicam quantitatem, ad inuadendum me meumque exercitum noctu aditum pollicitus est se prebiturum.

56. Nox proditionis aduenit, princeps Capue eiusque exercitus iuxta promissum est paratus ad arma, dumque me sopori dedissem, interiecto aliquanto noctis spatio, astitit cubili meo quidam senex  reuerendi uultus, uestibus scissis, non ualens lacrymas continere. Cui cum in uisu dicerem: Que causa ploratus? Sic ait: Fleo animas Christianorum, teque cum illis simul. Exsurge quamprimum, sume arma, si liberari Deus permiserit, tuorumque animas pugnatorum. Hic mihi per totum uidebatur, ueluti si esset per omnia uenerabilis Pater Bruno. Expergefactus sum cum terrore grandi prouisione pauescens. Illico sumpsi arma, clamans militibus, ut armati equos conscenderent, uisionem,  an uera esset, satagens experiri. Ad quem strepitum et clamorem, fugientes impius Sergius eiusque sequaces subsecuti sunt principem Capue, sperantes se in dictam ciuitatem confugium habituros. Ceperunt autem milites nostri inter uulneratos et sanos centum sexaginta duos  , quibus et uisionem fuisse ueram comprobauimus.

57. Reuersus sum, Deo uolente, uicesima nona Iulii mensis Squillacium, prehabita Capua ciuitate, ubi fui per quindenam continuam egrotans. uenit uero iam dictus uenerabilis Bruno cum quatuor de fratribus suis, qui me suis sanctis deuotisque colloquiis consolati sunt. Cui reuerendo uiro uisionem retuli et humiles gratias egi, qui de me etiam absente, suis in orationibus curam habuisset. Qui se humiliter asseruit,  non ipsum fuisse, quem uidisse credidi, sed Dei angelum, qui astat principibus tempore belli  . Rogaui quoque ipsum humiliter, ut propterea de rebus meis in terra Squillacensi sumere dignaretur largos redditus, quos donabam, renuens ille, recipere nolle dicebat, quod ad hoc domum sui patris meamque dimiserat, ut omnino de rebus extraneis liber deseruiret Deo nostro. Hic fuerat in tota domo mea quasi primus et magnus  . Tandem uix ab eo impetrare potui, ut gratis acquiesceret sumere modicum munus meum.

58. Donaui enim eidem Patri Brunoni eiusque successoribus ad habendum in perpetuum, absque temporali seruitio monasterium Sancti Iacobi cum castro, et complures res, compluraque bona alia,  cum amplissimis libertatibus, in dictis litteris specifice declaratis. Aedificauit itaque beatus Bruno inibi uigore donationis predicte primo ecclesiam quamdam ad honorem beate Marie uirginis iuxta speluncam seu antrum quoddam subterraneum, in quo solus ipse manebat. Demum uero pariter edificauit ecclesiam aliam, a superiore non longe distantem, cum contiguo illi monasterio sub uocabulo Sancti Stephani protomartyris  , in quo ceteri fratres habitabant, et sub cura et regimine tanti  Patris Christo Domino militabant  . Cum quibus ipse usque ad diem mortis sue perseuerauit in ea obseruatione, quam prius ceperat et docuerat in Carthusia, nec declinauit ex ea. ueniens autem ad mortem, sciens quod uenit hora eius, ut transeat ex hoc mundo ad Patrem, conuocatis fratribus suis, ab infantia singulas etates suas recensuit, et totius temporis sui scientia et sententia dignum  proclamauit, exhortans eos et admonens ad caritatem et humilitatem et ad perseuerantiam.

59. Postea uero fidem suam de Trinitate protracto et profundo sermone exposuit et conclusit sic: Credo etiam sacramenta, que sancta credit et ueneratur Ecclesia, et nominatim panem et uinum, que consecrantur in altari, post consecrationem  uerum corpus esse Domini nostri Iesu Christi, ueram carnem et uerum sanguinem, que et nos accipimus in remissionem peccatorum, et in spe salutis eterne  . Proxima autem die Dominica sancta illa anima carne soluta est pridie Nonas Octobris, anno Domini millesimo centesimo primo. Corpus uero eius fratres ibidem honorifice condiderunt. Ad cuius sepulcrum tale fuit appositum epitaphium.


Primus in hac eremo Christi fundator ouilis
   Promerui fieri, qui tegor hoc tumulo.
Bruno mihi nomen, genitrix Alemania, meque
   Transtulit ad Calabros grata quies eremi.
Doctor eram, preco Christi, uir notus in orbe,
   Desuper illud erat, gratia, non meritum.
 Carnis uincla dies Octobris sexta resoluit,
   Spiritui requiem, qui legis ista, pete  .

60. Hanc autem eius sanctam uitam mortemque pretiosam secuta sunt miracula multa, que Dominus gloriosi sui confessoris intercessionibus et meritis operari dignatus est, quamuis miracula sanctum non faciant, cum non neget Apostolus montes sine caritate posse transferri. Et propterea non sunt in talibus expetenda seu querenda miracula, que cum malis possunt haberi communia. Nam et magi Pharaonis incantationibus suis multa signa fecerunt.  Iudas etiam, filius perditionis, uiuens miracula fecit, qui et cum ceteris apostolis eiiciendi demonia potestatem accepit. Multi etiam alii signa fecerunt, nec tamen ob hoc sanctiores, imo potius deteriores et damnabiliores effecti sunt. Qui cum in iudicio dicent: »Domine, Domine, nonne in nomine tuo prophetauimus, et in nomine tuo demonia eiecimus, et in nomine tuo uirtutes multas fecimus? Respondebit illis Dominus: Quia non noui uos. Discedite a me, omnes operarii iniquitatis  .« Hinc est, quod, cum eidem Domino discipuli redeuntes dicerent: »Domine, etiam demonia subiiciuntur nobis in nomine tuo, ait illis: Nolite gaudere quia spiritus subiiciuntur uobis.« Et tanquam quererent: »In quo ergo, magister bone, gaudebimus?  In hoc, inquit, gaudete, quia nomina uestra scripta sunt in celis  .«

61. Multi uero e contrario sancti sunt, a quibus nulla uel pauca facta leguntur miracula, sicut complures martyres, de quorum sanctitate nullus dubitat. Complures etiam confessores, qui ad fidei illuminationem multa scripserunt, in eminentia doctrine, sanctitatis probationem habentes, ut Augustinus, Gregorius et similes. Unde cum in canonizatione sancti Thome Aquinatis de miraculis quererent, respondit papa non esse de eis inquirendum. Nam tot miracula fecit, quot questiones terminauit  . Plures igitur fuerunt, qui in eremo uixerunt in asperitate uite a conuersatione hominum elongati, in continua pugna contra tentationes  et uitia perseuerantes, seipsos abnegantes, patrem, matrem, et omnia, que possederant, relinquentes, crucem suam portantes, et Christum sequentes, sicut Paulus primus eremita, cuius respectu Antonius ait se solum monachi gerere nomen. Sicut et Arsenius, Hilarion, Macarius, Eulalius et ceteri plures. Sicut et hic pater noster beatus Bruno, qui non minus ceteris fecisse uidetur. Quibus omnibus sufficit pro sanctitatis testimonio uerbum Domini dicentis in persona Sapientie:  »Qui elucidant me uitam eternam habebunt  .«

62. Et iterum de eadem sapientia loquens, »supra salutem, inquit, et speciem dilexi illam:« et proposui pro luce habere illam, quam sine fictione didici, et sine inuidia communico, et honestatem illius non abscondi. Infinitus enim est thesaurus eius, quo qui usi sunt, participes facti sunt amicitie Dei, propter discipline dona commendati  . Et in Euangelio, cum dixisset Simon Petrus ad Christum: »Ecce nos reliquimus omnia, et secuti sumus te, quid ergo erit nobis?« Respondit: »Omnis, qui reliquerit domum, uel fratres, uel sorores, aut patrem, aut matrem, aut uxorem, aut filios, aut agros propter nomen meum, centuplum  accipiet et uitam eternam possidebit  .« Et iterum ad discipulos suos: »Amen dico uobis quia uos, qui secuti estis me, in regeneratione cum sederit Filius hominis in sede maiestatis sue, sedebitis et uos super sedes duodecim, iudicantes duodecim tribus Isrel  .« Et ad adolescentem de uita eterna interrogantem ait: »Si uis perfectus esse, uade et uende omnia, que habes, et da pauperibus, et ueni, sequere me, et habebis thesaurum in celo  .«

63. His itaque solis sanctitatis patris nostri Brunonis testimoniis sanctissimus papa noster, dominus Leo decimus hoc tempore pontifex Maximus  , sine aliqua miraculorum inquisitione contentus, dignum arbitratus est et rationi consonum,  eum, quem Deus tantis in hoc seculo donis insigniuit et gratiis, nunc assumptum in celos maximis efferendum preconiis, ut cui uiuenti dederat Omnipotens cor ad preceptum et legem uite et discipline, eidem nunc, apud thronum diuine glorie quiescenti, debite deuotionis obsequium impendatur in terris. Et propterea uoluit idem pontifex, et nobis et ordini nostro apostolica auctoritate concessit, ut in singulis domibus totius nostri ordinis et earum ecclesiis seu capellis festum eiusdem patris nostri Brunonis confessoris annis singulis die sexta mensis Octobris, qua die illa eius beata anima, carnis uinculis exuta, ad celestia regna migrauit, solemniter colatur  , et congrua ac  debita deuotione celebretur, eiusque corpus et memoria dignis in Domino laudibus ueneretur, et  conueniens Officium in honorem ipsius agatur et decantetur, et ut de eo diebus singulis commemorationem facere ualeamus. Idem etiam pontifex domum predictam sancti Stephani, quam  beatus Bruno pater noster in finibus Calabrie post erectam prius per eum Carthusiam fundauerat, et in qua corpus eius conditum iacet  , per monachos alterius ordinis multis annis occupatam, ordini nostro restituit, et sub cura iuxta ritum, mores ac regularia instituta eiusdem nostri ordinis regendam et gubernandam commisit, prout in desuper confectis litteris apostolicis continetur  .

64. Gaudeamus itaque omnes, mei dilectissimi, gaudeamus omnes in Domino, diem festum celebrantes  sub honore beati Patris nostri Brunonis, de cuius solemnitate gaudent angeli et collaudant Filium Dei. Hec namque est dies illa, quam fecit Dominus. Dies, inquam, illa, que ab angelis in celis continua, a nobis uero in terris ad Dei laudem et tanti Patris memoriam annua deuotione recolitur. Exsultemus igitur et letemur in ea, et omnipotenti Deo, qui per suam misericordiam huius nostre militie ducem et principem tantis ac talibus donis et gratiis preuenit in uia, et tantis dotibus ac tanta gloria deinde remunerauit in patria, dignas, quas possumus, laudes et gratias humiliter referamus, et eiusdem sancti merita dignis efferamus laudum preconiis. Preceptum enim habemus de honorandis parentibus, nedum carnalibus,  sed et tanto magis his, qui nos in Christo genuerunt, spiritualibus. Unde scriptum est quia gloria hominis ex honore patris sui est, et dedecus filii pater sine honore; et quia, qui honorat patrem suum, uita uiuet longiori, et iucundabitur in filiis, et in die orationis sue exaudietur, et superueniet ei benedictio a Deo, et benedictio illius in nouissimo manet  .

65. Agamus insuper Deo laudes et gratias, qui, sicut post quadringentos et triginta annos a repromissione facta Abrahe, filios Isrel per manum Moysi de seruitute Aegyptiorum liberauit, ita et nunc post totidem annos, quadringentos scilicet et triginta, hunc Patrem nostrum, et per eum fundatam  domum predictam sancti Stephani per manus summi legislatoris, Romani pontificis, Christi in  terris uicarii, de manu alienorum redimere, et sub nostri ordinis possessionem et obedientiam restituere dignatus est. Tot enim anni, quadringenti scilicet et triginta, numerantur ab eiusdem ordinis initio, quasi quodam diuino presagio, usque ad annum millesimum quingentesimum quartum decimum  , quo anno idem pontifex eumdem Patrem nostrum et dictam eius domum, in qua, ut iam sepe dictum est, conditus iacet, a predicta seruitute liberauit. Et quia tunc Dominum in sanctis eius, et sanctos in Domino digne ueneramur et colimus, cum sanctorum uirtutes et mores imitamur et sequimur, sicut et ille Deum perfecte diligit, qui eius mandata custodit.

66. Propterea, uenerabiles patres et fratres in  Christo dilectissimi, si ueri filii sumus, non degeneres, sequamur, et quantum, Domino cooperante,  poterimus, imitemur huius Patris nostri beati Brunonis mores et uestigia. Decet enim filios similes esse patri, cum Dominus, de seipso loquens, dicat non posse Filium a se facere quidquam, nisi quod uiderit Patrem facientem. Et quod quecunque ille fecerit, hec et filius similiter faciat  . Quemadmodum igitur ille fecit, ita et nos pariter faciamus. Carthusienses enim sumus, et a Carthusia, ut iam audiuimus, nomen accepimus. Carthusia autem iuxta etymologiam sui nominis secundum Hieronymum in interpretatione Hebraicorum nominum dicta est a chartus, quod interpretatur perfecte uocatus, uel perfecta uocatio; et ia, quod est dominus uel dominator, quasi a Domino perfecta uocatio; et inde Carthusianus dictus est, tanquam  a Domino perfecte uel ad perfectionem uocatus  .





uITA TERTIA,
E uitis per Puteanum et Blomenuennam scriptis, a Surio collecta.



CAPUT PRIMUM. Defunctus, sese damnatum, e feretro publice proclamat; spectaculi huius occasione in solitudinem ad penitentiam agendam secedere Sanctus statuit, cum aliquot aliis, quos ad idem faciendum mouit, ad Hugonem, Gratianopolitanum episcopum, iter arripit, benigneque ab hoc excipitur.


1. Beatissimus Bruno, sacri Carthusiani instituti primus auctor et architectus, natione Germanus, in insigni Colonia Agrippina parentes habuit et genere et uirtute claros  , quibus tamen ille, atque adeo toti familie sue, maiorem uite sue sanctimonia attulit splendorem. Ab ipsis autem incunabulis,  gratia Dei illum dirigente, semper ad meliora proficere studuit, et cum adhuc puer esset, nichil pre se puerile tulit, sed etatem morum grauitate uincens et quasi future religionis specimen quoddam exhibens, multorum monachorum pater et institutor diuinitus parabatur. Sortitus uero a Domino est animam bonam, ut Scripture uerbis utamur, preclaram indolem, illustre ingenium, memoriam tenacem, uoluntatem ad optima queque consectanda studiose propensam

2. Itaque missus est Lutetiam Parisiorum, ut illic litteris et disciplinis liberalibus erudiretur. Ubi tantum  ille profecit pre ceteris cetaneis suis, ut inter primos philosophos numeraretur  , et scholarum magister effectus sit  . Ad sacre quoque theologie studia se conferens, in theologis doctissimus et celeberrimus habitus est, possuntque ei rei testimonium haud uulgare perhibere scripta eius, que exstant  . Fuit uero etiam Remensis Ecclesie canonicus  . Per id tempus cum in huiusmodi optimis studiis uersaretur Bruno, Gregorio uII Romano pontifice sanctissimo  , et Henrico tertio imperatore  , circa annum salutis millesimum octogesimum secundum, Parisiis litterarum studia florebant, et erat illic tum magna turba studiosorum, tum non pauci doctores insignes. Accidit autem sane horrendum et seculis omnibus memorandum  in ea tum urbe spectaculum, quod Carthusiane uite instituende occasionem prebuit, diuina id agente prouidentia, que multorum uoluit consulere saluti.

3. Quidam enim ualde celebris doctor, pre ceteris multa doctrina et eximia morum honestate instructus, quantum quidem ex uite consuetudine homines, qui externa sola intuentur, pectoris arcana uidere non possunt, coniicere et existimare possent; tum etiam ante alios illius ipsius et doctrine probitatis causa honoratus, in grauem morbum incidit, et lecto decumbens, morbo ingrauescente, diem clausit extremum, ante tamen, more Christiano, ut uir catholicus, ecclesiasticis munitus sacramentis, cumque ei ex recepta apud Christianos consuetudine  celebres pararentur exsequie funeris eius cohonestandi gratia, magistrorum, studiosorum, et ciuium ingens aduenit multitudo; quibus funus ipsum prosequentibus, defuncti exanime corpus in templum, ubi sepulture mandandum erat, illatum est. uiris autem ecclesiasticis, qui ad id inuitati fuerant, solitum officium peragentibus et preces illas, quas uigilias defunctorum uocant, recitantibus, ubi uentum est ad eam lectionem, cuius initium est, Responde mihi, is, qui erat uita functus, in ipso feretro erexit se, et, paululum eleuato capite, cunctis uidentibus et audientibus, et ad tantam rei nouitatem non immerito stupentibus, alta et horrenda uoce dixit: IUSTO DEI IUDICIO ACCUSATUS SUM; et his dictis, rursus in feretro deposuit caput.

 4. Qui uero eius uerba audierunt, et gestus uiderunt,  non mediocriter perterrefacti, consulte quidem et prouide decreuerunt sepulturam eius in diem crastinum differendam, tam inusitate rei exitum prestolaturi. Altera luce, cum iam facti huius fama tota urbe esset diffusa, et omnium aures impleuisset, ad eam ecclesiam innumera prope hominum utriusque sexus turba confluxit. Tum uero denuo repetitis exsequiis, postquam lectionis supradicte initium recitari cepit, idem defunctus, erecto capite, ingenti rursus uoce clamat, IUSTO DEI IUDICIO IUDICATUS SUM, moxque in feretrum se reponit. Corripiuntur astantes omnes summa et incredibili admiratione, horrendumque spectaculum stupore afficit uniuersos. Sed quia tamen necdum ea, que hactenus dixerat, se iusto Dei iudicio et accusatum, et iudicatum,  apertam habebant damnationis eius significationem, cum possent etiam in bonam accipi partem, quod primo quidem inique ad Christi tribunal accusatus esset ab eo, qui perdere cuncta festinat, et qui a studio calumniandi diabolus, id est, calumniator recte dictus est, postea uero ab eius calumniis equissimi Iudicis sententia uindicatus esset, cunctis uisum est, etiam in tertium diem eius protrahere sepulturam.

5. Eo autem illucescente, tota fere ciuitas accurrit, tam inusitatum et terribile Dei iudicium nosse cupiens, cumque eodem modo iterarentur exsequiarum ritus, et ad lectionem, quam diximus, peruentum esset,

 Tum rursum exanimus feretro caput extulit alto,
Atque infelicem se contemplando, locutus,
Sic ait immenso luctu grandique boatu:
Parcite funeribus, mihi nil prodesse ualetis.
Heu infelicem cur me genuere parentes?
Ah! miser eternos uado damnatus ad ignes.
Indeque conticuit semper, iacuitque supinus  .
Ad eam uocem quis tam possit esse ferreo pectore, ut non totus a se discedat? Recte dixit Propheta: »Iudicia Dei abyssus multa.« Notus erat uir ille omni plebi, et cum nemo de illo quidquam minus suspicaretur, iusto Dei iudicio damnatum se dixit. Penetrauit illa terribilis uox, Iusto Dei iudicio damnatus sum, ipsas ossium medullas uidebanturque  astantes omnes pene exanimes.

 6. Non enim uulgare illis proponebatur exemplum, nec erat illa res ludicra aut parui momenti. Damnatum ille se iusto Dei iudicio clamabat, qui sic inter homines uixisse uisus esset, ut ab omnibus sanctus putaretur. Dicebant alii ad alios: Si sic accidit huic tanto uiro, tam insigni, quid nos miseri exspectare debemus? Tandem ea tamen omnium fuit sententia, quandoquidem ille palam confessus esset, se iusto Dei iudicio condemnatum et reprobatum, ut omni Ecclesie suffragio et ipsa quoque ecclesiastica sepultura indignus censeretur, et in loco profano in sterquilinio sepeliretur; quod etiam factum est  . Sunt, qui affirment, ob perpetuam huius expauescendi iudicii memoriam, ab eo tempore in ea, quam toties iam commemorauimus,  lectione, omissa esse duo hec uerba, Responde mihi  . Fuit sane multis efficax incitamentum ad uitam animumque corrigendum tam inauditum miraculum.

7. Nam et ipse uenerabilis Bruno, cum presens adesset, et suis oculis atque auribus omnia dicta factaque hausisset, nimium formidando obstupefactus exemplo, totus in lacrymas resolutus, acerbe plorabat, cogitans secum diuini iudicii seueritatem, incertum huius uite exitum, et quam horrendum sit incidere in manus Dei uiuentis. Territus ergo et salubriter compunctus, accersiuit ad se nonnullos ex magis familiaribus sociis et discipulis suis, magistrum Landuinum, qui post eum primus fuit Carthusie  prefectus, siue prior, duos Stephanos, Burgensem et Diensem, ambos canonicos Sancti Rufi, Hugonem, quem dicebant Capellanum, quod solus inter eos sacerdotio initiatus esset  , duos laicos, Andream et Guarinum, qui et ipse huic spectaculo interfuerant, aitque lacrymabundus ad eos: Ecce, fratres et amici mei, in Christo unice cari, uidimus per hos dies et audiuimus admiranda plane atque stupenda, que tamen nobis possint magnam afferre utilitatem, si ita, ut par est, defuncti huius, modis omnibus infelicissimi, non periculum aut casus dubius, sed certissima damnatio cautos nos faciat, et sollicitos ad placandum Dominum, cuius manum effugere nemo potest.

 8. Et quis, obsecro, tam saxeo sit pectore, quem tale exemplum ad agendam penitentiam non inuitet modo, sed etiam impellat? Aut quis tam lethali pressus sit somno uitiorum ut deplorati hominis huius infaustis clamoribus, imo et tonitruis non excitetur et expergefiat ad curandam salutem suam? Nouimus hunc uirum multa sapientia preditum, moribus ornatum, castum, pudicum, prudentem, ab omnibus honoratum et magno in pretio habitum. At  nunc ex eius ore audiuimus iusto eum Dei iudicio condemnatum. Qua uoce quid possit aut dici, aut fingi terribilius? Quis ad eius auditum non totus contremiscat? Quid est enim damnatum esse, nisi in ea incidisse mala, que nulla mens capere, nulla lingua explicare potest? Que tamen si quandoque finem haberent, possent saltem utcunque uideri tolerabilia; iam uero cum sint longe acerbissima, nec ullum unquam etiam post infinitas annorum myriades finem accipiant, non possunt non esse omnium miserrimi et infelicissimi, qui ad ea deuoluuntur.

9. uideamus nunc, fratres mei, quid apud inferos prosit ei tam multo labore parta scientia, cum illic  sempiterna laboret cecitate et ignorantia? Quid opes et copie, cum nec una ei suppetat aque gutta, qua possit estuantis gehenne ardoribus exustam refrigerare linguam? Quid honores et delicie, cum tot nunc in omnem eternitatem cogatur ferre tormenta, quot in mundo habuit oblectamenta? uidimus corpus eius cum summa ignominia sepeliri in sterquilinio, cogitemus animam eius sulphureis semper arsuram flammis, sepultam in inferno, ubi uermis eorum non morietur, nec ignis exstinguetur, ubi ignis seuit intolerabilis, fetor cruciat abominabilis, dolor uastat ineffabilis. Cogitemus hec, fratres mei, nec perfunctorie, sed serio cogitemus, et salutari animarum nostrarum amplectendo remedio nobis prospiciamus, ne etiam nos cum illo pereamus. Unicum  autem superest remedium uera penitentia, cum ipse Saluator dicat: »Nisi penitentiam egeritis, omnes similiter peribitis  .« Plena est Scriptura uocibus ad penitentiam hortantibus. Hanc itaque nos amplectamur, fratres karissimi, si uolumus iustum Dei effugere iudicium. Sint nobis lacryme nostre panes die ac nocte, et iis diluamus sordes peccatorum nostrorum.

10. uoces ille, quas audiuimus, non propter illum edite sunt, qui defunctus est, sed propter nos, ut nobis proficiant, quos adhuc diuina patientia longanimiter exspectat. Non differamus, queso, uite correctionem de die in diem, cum nesciamus, qua hora Dominus noster uenturus sit. Qui enim, ut  ait beatissimus pontifex Gregorius, penitenti ueniam spopondit, peccanti diem crastinum non promisit. His uerbis compuncti sunt corde omnes illi, et ardenti desiderio cupiebant dare se penitentie, sed modum et locum necdum uidebant. Itaque percontanti de his Lauduino, uiro docto et pio, sanctus Bruno respondit: Spectaculum, quod uidimus, quod nos salubri merore affecit, quod conturbauit et exterruit nos, et pene sempiterne formidine adduxit  ad penitentiam, id efficiat in nobis, ut mundum hunc toto pectore contemnamus, et quoad eius fieri potest, extra illum aufugiamus. Succurrat nobis, quid de se olim dixerit S. Dauid, contristatus in exercitatione sua, et conturbatus a uoce inimici, et a tribulatione peccatoris; quando cor eius intra ipsum conturbatum fuit, et formido mortis cecidit super eum, timor quoque et tremor uenerunt super eum, et contexerunt eum tenebre, que omnia, ut nostis, nos quoque experti sumus,

11. »Quis dabit mihi, inquit, pennas sicut columbe, et uolabo, et requiescam? Ecce, elongaui fugiens, et mansi in solitudine  .« Fugere nos admonet hominum frequentiam et peccandi occasiones, et degere in solitudine, que locus est opportunus  agende penitentie, uirtutum doctrix, glorie reuelatrix. Eam ergo nos par est studiosissime inquirere, in ea diligentissime commorari, et usque ad supremum uite diem extra eam pedem non efferre. Habemus exempla in ipso Saluatore, quem constat sepe deserta expetiisse loca, ut nos ad similia prouocaret. Ioannes Baptista, quo inter natos mulierum nemo surrexit maior, in desertis fuit usque ad diem ostensionis sue. Longum sit, ceteros commemorare homines sanctissimos, qui se in intimas solitudines abdiderunt, nichil cum hoc mundo fallacissimo commercii habere uolentes. Inter hec inflammantur eorum animi, et ardent solitarie uite desiderio; sed cum incertum haberent, quem potissimum  locum expeterent, sanctus Bruno aliquem uirum bonum et fidelem inquirendum dicit, qui eis locum opportunum indicet. Tum Stephani duo, Burgensis et Diensis, non longe, aiunt, a ualentia, cui nostrum Sancti Rufi adheret monasterium  , urbs est Gratianopolis, et in ea beatus Hugo episcopus, quem nos sepe uidimus et bene cognitum habemus  .

12. Est ille uir sanctissimus, iustus ac rectus et timens Deum, atque in omni uirtutum genere probe exercitatus. In eius diecesi sunt montes altissimi, in iis deserta loca permulta, ab omni hominum consuetudine et habitatione separata, atque ea causa penitentie agende maxime opportuna. Et cum sanctus episcopus uerbis et exemplis omnes inuitet ad  penitentiam, ubi ad eum uenerimus, aduentus noster ei erit gratissimus, facietque nos uoti compotes. Est enim perhumanus, benignus et clemens. Habebitis autem nos huius itineris duces, quod nos  crebro emensi sumus. Mox etiam Hugo sacerdos: Audiui, inquit, et ego multa de uiro hoc, quippe cuius fama iam ubique redolet; habeoque exploratissimum, eum uirum esse sanctum, et animarum saluti summopere studentem; nec dubium, quin libentissime nos accepturus sit, et modis omnibus nobis opem allaturus. Et licet ego iam affecta etate et infirma sim ualetudine, uiaque hec ardua et difficilis, quando tamen arcta uia est, que ducit ad uitam, nec ulla etas sera est ad penitentiam, si statueritis eo proficisci, ego me uobis comitem prebebo, nec quidquam nos separabit, nisi sola mors, Christi caritate perenniter copulatos atque coniunctos. Eamdem animi alacritatem et promptitudinem exhibuere etiam Andreas et Guarinus,  homines laici et idiote, petieruntque breuiter doceri, quo pacto dignos penitentie fructus Deo offerrent.

13. Quod cum a beato Brunone factum esset et quedam etiam de uite huius fragilitate et inconstantia, de mundi uanitate et fallacia, de incerto ab hac uita exitu, de doctoris recenti damnatione ille commemorasset, ab omnium oculis dulces lacrymarum riuuli dimanarunt, moxque in nouam Christi eterni regis militiam simul omnes coniurant, rogant omnipotentem Deum, ut ipsos in sancto proposito confirmet, et angelum suum bonum ad ipsos mittat, qui sit itineris dux, et ad locum sue maiestati gratum ipsos perducat. Deinde cum de rebus et facultatibus  suis constituissent, et omnia sua recte expediuissent, ualedicunt amicis et notis. Et sancto eos ducente Spiritu, atque angelo Domini antecedente, dirigente ac protegente, longo et molesto ac duro itinere ad beatissimum Hugonem, episcopum Gratianopolitanum, se conferunt  . In ipso autem itinere ad quemdam magne religionis eremitam diuertunt, ut ab eo, tanquam experto, discant de uita solitaria  . Eius autem sermonibus et piis adhortationibus alacriores effecti, maiorique amore in eam uitam inflammati, pergunt ire Gratianopolim.

14. Per idem autem tempus uidit sanctus Hugo episcopus in somnis, Deum in ea eremo, que Carthusia dicebatur, sue maiestati domum exedificantem,  septem quoque stellas colore rutilo, in orbem dispositas, et a terra paululum subleuatas, ab illis celestibus situ, motu, colore et splendore discrepantes, itineris ducatum sibi prestantes  . Et  cum de ea uisione cogitaret, septem uiri, beatus Bruno cum sex sociis, ad fores palatii assistunt. Eius rei meminit uir uenerabilis Guigo in uita, quam scripsit, eiusdem beati uiri. Adest, inquit, magister Bruno, uir religione scientiaque famosus, honestatis et grauitatis ac totius maturitatis quasi quoddam simulacrum. Habebat autem socios supra memoratos: querebant uero locum eremitice uite congruum, necdumque repererant. Hec Guigo  . Cum ergo nuntiatum esset episcopo uiros septem stare pre foribus, qui cupiant cum ipso colloqui, confestim eos iubet introduci. Ingressis illis, et ad pedes eius humiliter prostratis optatam impertit benedictionem, cumque ab eo eleuati pariter consedissent, causam aduentus eorum diligenter inquirit.  Sanctus Bruno, quid Parisiis uidissent et audissent, et quemadmodum ipsi inter se de uita solitaria complectenda sancte conspirassent, exponit, et locum penitentie aptum petit ab episcopo.

15. At ille pre rei nouitate primum obstupescit; sed tamem accurate contemplans eorum conuersionem, animi constantiam, ardui propositi, pluribus quandoque profuturi, et uisioni sue accommodati, magnam utilitatem, cum ingenti gaudio eos amplexatur, et non modo libenter, sed etiam reuerenter excipit illos, et tractat peramanter ac benigne. Diuino quoque Spiritu eum docente, intelligit iam uisionem, eisque totam commemorat, locumque,  quem expeterent, sibi iam diuinitus demonstratum dicit. Septem enim uiros, terrena respuentes, deserta loca inquirentes, et pro celestium desiderio, studio ac amore, instar stellarum micantes, nichil ambigebat illis, quas uiderat, stellis esse designatos  . Itaque uolens eos hortari ad perseuerantiam, que sola obtinet eterne salutis amplissimas coronas, ex apostolo Paulo locum illum protulit, ubi sic ait: »Sancti, quibus dignus non erat mundus, egentes, angustiati, afflicti circuierunt in melotis, in pellibus caprinis, in solitudinibus errantes, in montibus et speluncis, et in cauernis terre  .« Horum exempla, inquit, sequi, et in eorum uestigiis insistere, laudabile et ualde salutare est, sed difficile certe, in his presertim regionibus frigidis, que  non sunt uti Aegyptus et Palestina  .

16. uobis autem locus diuinitus assignatus est  eremus quedam in altissimis montibus, quam Carthusiam uocant. Ampla illa quidem, sed prorsus inculta, atque a nemine habitata, solis feris peruia, hominibus uero et ceteris domesticis animantibus propter loci asperitatem pene incognita et inaccessa. Altas et tanquam excisas hinc inde rupes et scopulos, arboresque siluestres et infrugiferas habet, estque supra modum frigida, et magna anni parte niuibus operta. Tum quoque adeo prerupta, sterilis et infructuosa est, ut nichil in ea neque seri neque meti possit. Ad eam uero etiam accessus et aditus difficilis et periculosus est propter duas precelsas rupes, que, cum directe in sublime sese subrigant, in ipso uertice propemodum coalescere uidentur, ita ut intreuntibus et horrori sint et  terrori. In eius medio fluuiolus est, qui, ex montibus illis collectus, cum ingenti murmure instar torrentium aut aquarum inundantium decurrit.

17. Et ut multa paucis comprehendam, tanta est eius eremi asperitas et horror tantus, ut carceris cuiusdam potius, quam humane habitationis nomen mereatur; nec facile sane uidetur, ut quisquam illic absque singulari Dei prepotentis beneficio habitare, aut certe diu perdurare queat  . Nostis autem uos ipsi, fratres mei, quam turpe et probrosum sit, post missam manum ad aratrum retro aspicere. Nostis uxorem Lot, ubi respexit, ibi constitisse, et in salis statuam conuersam esse, ut suo prudentes condiret exemplo. Hec et pleraque alia cum dixisset ille beatissimus antistes, S. Bruno  respondit: Reuera terribilis est locus iste, reuerendissime pater, et posset sua ista immanitate absterrere nos, si nos huc alio animo accessissemus, quam ut talis nobis detur locus, omnia Christi amore perferre cupientibus. Et licet fragiles nos simus et infirmi sane, attamen diuina freti misericordia, qua nos nitimur et non uiribus nostris, plane nobis persuademus, qui nobis prestitit huc ueniendi animum et promptam uoluntatem eum quoque perseuerandi daturum facultatem.

18. Quam ob rem humiliter et obnixe precamur, ne nostrum differas desiderium, neque nos in hac petitione nostra patiaris ferre repulsam. Cernens uero beatus antistes eorum constantiam, et immotum  perseuerandi propositum, ita ait ad eos: Equidem sanctum hoc desiderium uestrum, dilectissimi,  et probo ualde, et summopere complere appeto, et iam nunc ad locum optatum et ostensum diuinitus uos perducam. Deditque eis eremum Carthusie, et quidquid in ea iuris et actionis haberet. Promisit etiam se idem impetraturum ab aliis, qui aliquid sibi in ea iuris uindicarent  ; tum quoque constructurum se domum in ponte, qui est inter eas, quas diximus, rupes duas, ut possent ab ingressu arceri femine, atque etiam uiri arma ferentes. Denique prohibiturum illic uenationem et piscationem omnem  . Post hec complectens eos fleuit super singulos pre gaudio, laudans et benedicens Deum pro illorum aduentu, detinuitque eos apud se, et ex itinere fatigatos pro sua humanitate ad dies aliquot reficiendos curauit.



CAPUT II. Carthusie eremum Sanctus ingreditur, ex hac, in qua sanctissime uiuit, ab Urbano II papa euocatur, discipulis, Romam eum consecutis, ut Carthusiam repetant, suadet, Rhegiensem archiepiscopatum recusat, ac deinde a pontifice repetende solitudinis facultatem impetrat.


19. Iis exactis diebus, ascenderunt in montem, atque incolere ceperunt Carthusie solitudinem circa solemnitatem natiuitatis sancti Ioannis Baptiste anno salutis nostre millesimo octogesimo quarto  , antecedente, comitante ac dirigente et adiuuante eos in omnibus, res quoque necessarias eis suppeditante beato Hugone episcopo. Exstructa tum ab  illis est in editiori montis parte, que nunc dicitur ad Beatam Mariam de Casalibus, ecclesia, et parua domicilia uel cellule apud fontem, qui usque in presens fons sancti Brunonis appellatur  , haud procul ab ea ecclesia distantes, sed inter se tamen alie ab aliis separate, ne alter alterius quietem et solitudinem interturbaret. Atque in iis cellulis singulis bini fratres degebant  , et quemadmodum prisci illi Aegypti monachi, silentio, orationi, lectioni, cordis puritati, et rerum diuinarum contemplationi uacabant, certis etiam horis operi manuum, presertim conscribendis libris, incumbentes, tum ut sue inopie consulerent, tum etiam, ut ne quam darent occasionem illis, qui querunt  occasionem, sanctum eorum institutum calumniandi,  quod nullam Ecclesie Dei nauarent operam, sed suis duntaxat rebus studerent  .

20. Solent enim imperiti homines eos otiosos et sancte Ecclesie parum utiles existimare, qui, ab hominibus separati, soli Deo et sibi duntaxat uacent. Nesciunt enim id genus spiritalium rerum ignari et rudes, quantum possint apud Deum efficere preces sanctorum hominum, etiam in abditissimis solitudinibus commorantium, idque ob uite puritatem et innocentiam, quam facilius tueri possunt, qui extra homines uiuunt, quam qui hominum turbis admiscentur, nisi sancta, ut id faciant, eos cogat obedientia, quando etiam ethnicus quidam dicere potuit, se nunquam fuisse inter homines, quin seipso minor rediret. Sed tamen sanctissimi Patres  nostri, qui Carthusiane uite prima iecere fundamenta, nichil tale sibi tribuentes, etiam libris scribendis operam dare uoluerunt, et, ut sui successores id facerent, hortati sunt, ut saltem manibus uerbum Dei predicarent, quando ore non possent. Sic enim loquuntur statuta Patrum antiquorum  .

21. Itaque his et aliis piis exercitiis sese occupantes, omnem curam suam, ut Psalmista admonet  , super Dominum iactabant, nec quidquam de crastino solliciti erant earum rerum, que ad diem crastinum pertinerent, cogitatione omni in Dominum reiecta, non ignorantes illud propheticum: Ego autem mendicus sum et pauper, sed Dominus  sollicitus est mei, cuius est terra et plenitudo eius, qui dat iumentis escam ipsorum et pullis coruorum inuocantibus eum  .« Tanta uero in illis caritas inerat, ut alii alios mutuis officiis interuertere conarentur, tantaque humilitas, ut certatim eorum, que recte fecissent, laudem et gloriam in alios transferre singuli cuperent. Sed ita fiebat ut, dum quisque uult sub alterius umbra delitescere, repercussus uirtutum splendor omnes preclarius illustraret. Erat in cunctis spectata morum grauitas et maturitas, et nichilominus inter tot uirtutum ornamenta horror et contemptus uanitatis omnis, que, haud secus ac tinea pannos, uirtutes et merita omnia exedit. Licebat in eis angelicam admirari  uitam. uiuebant in multa patientia, in uigiliis, in  ieiuniis, in castitate, in scientia, in longanimitate, in suauitate, in Spirito sancto, in caritate non ficta, in uerbo ueritatis, in uirtute Dei.

22. Initio quidem, cum in eam solitudinem peruenissent, casas uerius quam cellas, sibi extruxerunt. Inter eos autem degens uir sanctissimus Bruno, et fundamenta Carthusiane religionis iaciens, uerbis et exemplis preclare eos instituebat. Ut enim inter astra sol, sic ille inter alios uite sanctitate excellere uidebatur. In eius pectore eterna Patris eterni sapientia Christus Dominus tanquam in sublimi arca residebat, et Spiritus sanctus sibi gratissimum condiderat domicilium; sublimis enim et ardui instituti futurus architectus singulari debuit celestis  gratie prerogatiua eminere. Apparet autem sane, etiam ante Carthusie habitationem uirum eum fuisse rare cuiusdam probitatis, integritatis, et grauitatis  , quod partim testantur ea, que supra dicta sunt, et confirmabunt etiam alia, que dicturi sumus. Inde ergo colligi facile potest, qualem ille se tum prebuerit, cum iam, toto mundo contempto, uitam uoluit ducere eremiticam, id est, rebus huius mundi emortuam, et solis celestibus inhiantem.

23. Qui enim, inter homines degens et mundi huius prosperis successibus florens, uirtutis studiosus fuit, multo sane preclarius et sublimius in horrida illa solitudine ita se comparauit, ut non solum uirtutis studiosus, sed etiam uirtutum omnium eximio splendore ornatus uideri iure  posset. Nec dubium quin ab eius excellenti sanctitate in omnia Carthusiani instituti monasteria illustria uirtutum dimanarint exempla, quibus effectum sit, ut Carthusianus ordo hodieque pre ceteris, quod tamen pace omnium dictum uolumus, priscum illum rigorem suum retinere uideatur, non quod nichil de eo remiserit, sed quod non ab eo sic deflexerit, ut magnam aliquam ruinam fecisse censendus sit. Remisse sunt nonnichil paucis tolerabiles abstinentie ille, sed tamen manet perpetuus piscium esus, multa ieiunia, prolixe uigilie, diuturne preces, multaque alia carni sane molesta. Porro beatissimus Hugo episcopus, cuius sanctitatis fama celebris iam in omnes  se regiones effuderat, tametsi eos omnes, qui cum sancto Brunone in Carthusie eremo degebant, multo amore et ueneratione prosequebatur, at ipsum tamen Brunonem, quod in eo maiora cerneret diuine gratie ornamenta, in tanto honore et reuerentia habuit, ut eius consiliis non aliter, quam preceptis abbatis, obtemperaret.

24. Et licet, ut ait in eius uita Guigo, etiam prius  diuini amoris totus arderet incendiis, non aliter tamen ad discipline celestis exercitia eorum exemplis et familiaritate inferbuit, quam si flammanti quis faci plures circumponat alias ardentes. Eratque cum eis, non ut dominus aut episcopus, sed ut socius et frater humillimus et ad cunctorum, quantum in ipso erat, obsequia paratissimus, adeo ut uir uenerabilis Guilhelmus, prior tunc sancti Laurentii  , postea S. Theofredi abbas, magistro Brunoni etiam ipse religiosa deuotione non mediocriter alligatus, beati Hugonis contubernalis  apud magistrum Brunonem non leuiter conquereretur, quod pene omnia, ad humilitatem spectantia, intra cellam sibi preriperet officia, et episcopus non secum saltem ut socius,  sed potius conuersaretur ut famulus, non licere sibi, tristis asserens, ex seruilibus operibus quidquam attingere, que iuxta morem debebant per uices efficere, eo sibi cuncta preripiente. In tantum autem eremum deuotus incolebat et sedulus, ut eum magister Bruno nonnunquam exire compelleret, Ite dicens, ite ad oues uestras, eisque, quod debetis exsoluite.

25. uolebat etiam eo tempore, magne paupertatis et humilitatis ardore succensus, equitaturas suas cunctas uendere, et diuiso pauperibus precio, propriis pedibus in predicatione discurrere. Sed homo profundi cordis magister Bruno non consensit, timens ne apud se forsan extolleretur, aut a ceteris  de singularitate iudicaretur episcopis, aut  id ipsum propter asperitatem et inequalitatem consummare non posset itinerum. Ita quidem in beati Hugonis uita, quam lector offendet, primo Aprilis die  , scribit is, quem diximus, Guigo, grauis in primis auctor et fide dignissimus. Potest autem ex his perspicue animaduerti, quante auctoritatis et existimationis fuerit beatus Bruno apud tam insignem episcopum, ut qui ei haud secus, atque suo abbati, raro eximie humilitatis exemplo obedierit, ob eius procul dubio excellentem sanctitatem et sapientiam. Sunt, qui scribant, eumdem episcopum a beato Brunone Carthusiani instituti habitum monasticum accepisse  .

 26. Eo quoque instante et efficiente, circumuicini omnes, tam ecclesiastici, quam nobiles et plebeii, prona uoluntate dedere beato Brunoni et fratribus eius, perspecta eorum tam sancta, honesta et religiosa conuersatione, quidquid iuris obtinerent in Carthusie montibus, et intra limites eius deserti  . Etsi autem beatus Bruno, olim in mundo celebris, iam omni mundi huius calcata gloria, in  eremo latitare, solique Deo ardenti amore ac desiderio inherere, gustare, quam suauis sit Dominus, atque extra eum prorsus nichil appetere summopere studeret, non potuit tamen usquequaque uoto potiri suo. Nam cum non totos sex annos in illa exigua quidem, sed sancta sodalitate exegisset, pontifex Urbanus secundus, qui olim beati uiri discipulus fuerat, cum ad illud sublime precipui honoris fastigium euectus esset, cuperetque tantum munus accurate implere, non immemor egregie uirtutis et illustris doctrine eius sui preceptoris, acciuit eum per litteras ad sancte Ecclesie prestanda officia, grauiter precipiens, ne uenire ad Urbem cunctaretur  .

 27. Illo pontificis mandato perlecto, ingens dolor inuasit fratres et filios eius omnes, nec admittebant consolationem, protestantes, nullo pacto in ea uasta solitudine posse perdurare, si tanti Patris presentia orbarentur; se quidem mansuros, si maneret ipse; sin abiret, se pariter abituros. Eorum lacrymis uir piissimus ualde consternatus, et multa commiseratione permotus, cum ipsi quoque acerbissimum uideretur post tantam amice solitudinis quietem, tantam animi tranquillitatem et conscientie serenitatem ad mundi huius curas et strepitus reuocari, eos blande consolari nitebatur. Sciebat enim scriptum esse: »Qui uos audit, me audit  :« itemque: »Omnis anima potestatibus sublimioribus subdita sit  ,« atque ea causa pontificis mandatum non  aliter accepit, quam celesti oraculo ad se delatam uocem esset accepturus, aitque ad fratres: »Manere uobiscum, mihi, in Domino dilectissimi fratres, gratissimum; separari a uobis, grauissimum: sed mandatis apostolicis obedire, ut ipsi quoque nostis, necessarium est.

28. »Scitis in eius locum successisse pontificem, cui dictum est a Christo, »Pasce oues meas  .« Non potest ergo numerari in ouibus Christi, qui non uult illi parere, cui Christus commisit pascendas oues suas. Ecquid uero mihi prodesse queat, hic uobiscum corpus afficere inedia et ieiuniis, durisque suscepti instituti laboribus et exercitiis atterere, si interim per inobedientiam perdam animam meam?  Nolite igitur, fratres mei, importunis hisce lacrymis affligere cor meum, et dolores meos doloribus  uestris cumulare: sed in qua uocatione uocati estis, in ea permaneatis, atque in hoc loco perseueretis. Confido autem in Domino, qui per nos humiles sibi habitaculum in hoc deserto construere uisus est beato Hugoni episcopo, quod propositum gratie sue hoc nostro diuortio non patietur in irritum redigi: sed potius prestabit pro benignitate sua, ut ego in hac tentatione, mihi sane permolesta, obediens et fidelis inuentus, eius auctus benedictione, ad uos letus reuertar. Nec dubitare debetis, etiamsi corpore ad tempus a uobis abero, quin semper uobiscum spiritu sim futurus.«

29. Hec illo dicente, omnes cum lacrymis eleuant uocem, aiuntque ad eum: »Tu es, Pater uenerande,  post Deum spes nostra, tu refugium nostrum, tu consolatio et consilium nostrum. Te ergo recedente, quid nos facturi sumus? Aut, te absente, ad quem recurremus? Erimus profecto sicut oues non habentes pastorem. Quamobrem si ad pontificem te trahit obedientia, tecum nos una trahat supereminens caritas, que est in Christo Iesu, quam separare et conuellere non poterit neque mors, neque uita, neque ulla creatura.« Audiens hec beatus Bruno, cernensque eos nullam admittere consolationem, nec persuadere se illis posse, ut in Carthusia manerent, ne locus ille iam Deo dicatus, ad manus laicas et profanas rursus deuolueretur, quod prudenter ille timebat, commendauit et dedit eum uenerabili uiro Siguino abbati Case-Dei, qui fuit  unus ex primis donatoribus  , sed ita tamen id fecit, ut omnino constitueret reuerti cum suis ad Carthusiam  . Peractis autem omnibus perceptaque beatissimi Hugonis episcopi benedictione, urgente pontificis mandato, Romam profectus est.

30. Potest autem ex his quoque non obscure perspici, quam eximia fuerit uirtute preditus a quo sic pendebant religiosi fratres illi, ut uitam ipsam prorsus insuauem et molestam sibi putarent, si eius presentia frustrari ipsos oporteret. Ubi autem beatus Bruno Romam uenit, pontifex, eius aduentu mire exhilaratus, humanissime eum excepit, quippe quem unice amaret et ueneraretur, atque in primis et intimis consiliariis et fidelibus amicis semper eum habuit,  eius consiliis in arduis Ecclesie negociis nunquam non utens. Conuenerunt autem ad eum, agente  id Spiritu Dei, fratres omnes, quos in Carthusia apud se habuerat  , et multo dolore affici cepere, ipso uel maxime dolente, quod Carthusie solitudinem, quam Dominus sibi elegerat, reliquissent. In mentem enim eis ueniebant, non carnes, aut cucumeres et pepones, ut illis murmuratoribus Isrelitis in deserto, sed sancte meditationes, feruentes orationes, studiose lectiones, et spirituales consolationes, quibus in Carthusiano deserto perfruiti erant, nec poterant erumpentes cohibere lacrymas, cum cernerent ex tam alta quiete et tranquillo silentio in molestissimos strepitus et uarios rerum tumultus se coniectos esse.

31. Sed cum beatus Bruno a pontifice recedendi copiam necdum impetrare posset, persuasit fratribus,  ut ad Carthusiam redirent, obtinuitque a pontifice litteras ad abbatem Siguinum  , ut Carthusie eremum ipsis restitueret. Prefecit quoque eis suo loco priorem Landuinum, quo duce omnes ad Carthusiam reuersi sunt  . Animaduertit ex his quoque lector, quis uir fuerit beatus Bruno, quem tanti fecerit ipse totius pastor. Ecclesie, quemque tantum apud se familiaritatis et auctoritatis locum habere uoluerit. Nos nolumus exaggerare singula, ne prolixi simus. Postquam autem fratres cum Landuino in Carthusiam uenere, et pontificis litteras Siguino abbati exhibuerunt, fratribus eius cenobii assentientibus, presente S. Hugone Gratianopolitano episcopo, et Hugone Lugdunensi archiepiscopo, libere eis desertum Carthusianum remisit, et tum  illis, tum successoribus eorum perpetuo tradidit possidendum  . Et he quidem prime fuere Romani pontificis littere de Carthusiano instituto, que magno sunt documento, ab ipsis Carthusiane religionis initiis, eam a sede apostolica approbatam esse  .

32. Ab eo autem die Carthusiana solitudo semper in Carthusianorum ditione permansit, simulque Carthusiana religio usque in presens illic perdurat. Ubi uero sanctus Bruno, in pontificis curia degens, fratres illos incolumes ad Carthusiam reuertisse, locumque illum obtinere, et tranquilla pace ac quiete frui cognouit, crebro ad eos scripsit, hortans illos, ut in uia Domini constanter perseuerarent. uerum non defuit in hoc spiritali paradiso tortuosus ille  coluber et serpens antiquus. Presentiens enim iam tunc, quanta ad ipsum reditura essent damna ac detrimenta ex illo preclaro sublimis et angelice  uite instituto, cuius fundamenta tum substruebantur, immodicam illis fratribus pusillanimitatem et perplexitatem iniecit, adhibitis ad eam rem, tanquam aptissimis instrumentis, quorumdam malignorum hominum linguis fraudulentis et fallaciosis, qui, nouitatis eos insimulantes, aiebant, illos in mortis discrimen sese coniicere. Et effectum sane est ab illis, ut optimi patres prorsus dubitarent, quidnam agendum ipsis esset, tum propter suscepte uite austeritatem, tum propter deserti illius horrorem et uastitatem, in qua, illorum nequam hominum moti sermonibus, in uite periculum se uenturos etiam ipsi iam formidabant. Contra autem non parum uerebantur, si inde recederent, se Deum et stellas duces, quas episcopus Hugo uiderat, offensuros.

 33. His perplexitatibus aliquandiu bene multum exagitatis illis, ecce, benignissimus Deus, qui nunquam deserit sperantes in se, mittit ad eos, his de rebus inter se colloquentes, uirum uenerabilem, cano capite, crispo capillo, qui ait ad eos: »Perplexi estis, fratres, utrum hoc in loco permanere, uel ex eo excedere debeatis. Sed ego dico uobis uerbis omnipotentis Dei Genitricem, uirginem perpetuam, uos in hoc deserto loco conseruaturam, si in eius honorem quotidie legere uelitis preces eius horarias.« His dictis, repente ab eorum oculis ablatus est. At illi, incredibili affecti gaudio, illam sacrosanctam uirginem, cui scirent eius Filium, regem immortalem omnium seculorum, nichil negare posse, patronam totius Carthusiani instituti sibi  delegerunt, et beatissimum Domini precursorem Ioannem patronum. Hominem autem illum, qui eis apparuit, sanctum apostolum Petrum fuisse, inde uel maxime coniiciebant, quod eius successor Urbanus secundus in concilio Claromontensi beatissime matris Dei preces horarias a toto clero dicendas instituit. Ex hac autem uisione adeo sunt confortati in Domino, ut neque mors, neque uita illos separare posset a caritate Christi  .

34. Cum autem beatus Bruno summo pontifici ad annos paucos strenuam nauasset operam, nec parum Ecclesie Dei profuisset consilio, prudentia et sapientia sua, molestissime interim ferens curie strepitus et tumultus, quibus posthabitis, optabat semper redire ad tranquillum uite solitarie portum,  tandem ultra ferre non sustinens tanti desiderii flammam, antequam pontifex e Placentia abiret in Gallias, multa precum instantia uix tandem obtinuit ad  suam eremum recedendi, aut certe aliam, si sic uisum esset, expetendi, copiam et facultatem. Per id tempus, annuente eodem pontifice, electus fuit uir sanctissimus Rheginensis Ecclesie, que est prima totius Calabrie metropolis, archiepiscopus, multusque in eo erat Urbanus pontifex, ut eum in ea dignitate confirmaret: sed non ignorans ille, quot periculis, quot curis et molestiis eiusmodi ecclesiastice functiones obnoxie sint, noluit electioni prebere assensum  . Neque id pertinaciter tamen, sed modeste et humiliter, solo quietis amore, seruata erga pontificem obedientia et submissione, et erga proximos caritate.

35. Tandem cum bona uenia et benedictione pontificis a curia discedens, Calabrie deserta loca  expetiit, adiunctis sibi aliquot eiusdem propositi uiris, quos iam uite eius odor bonus et feruentes exhortationes ad mundi contemptum adduxerant  . Didicerat enim in Calabrie regione multas esse solitudines, agende penitentie et uite solitarie consectande aptissimas. Maluisset ille quidem quod etiam crebro apud se constituerat, redire in Carthusiam ad fratres carissimos, quos eo remiserat; sed quia summus pontifex cum sua curia proficiscebatur in Galliam in cuius finibus Carthusia sita est, uerebatur, si ipse quoque eo se conferret, ne aut curiam declinare non posset, aut illam non reliquisse, sed sequi uideretur. Potius igitur uisum est Calabriam petere, nichil interim mutata uoluntate  suos in Carthusia reuisendi, compositis sedatisque rebus  . Satis hoc declarant littere, quas ex Calabrie solitudine fratribus in Carthusia degentibus scripsit, in quarum calce sic habet: De me autem, fratres, scitote, quoniam unicum mihi post Deum est desiderium ueniendi ad uos et uidendi, et quando potero, opere adimplebo, Deo adiuuante  .

36. In ipsa autem Calabria uenit ad quamdam eremum, cui Turris nomen est, in diecesi Squillacensi  , ibique non cellas alicuius pretii, quod sumptus non suppeterent, sed casas humiles ex uili quidem materia, sed in Christo pretiosa edificarunt. Quanta autem uite integritate et sanctitate cum suis illic uersatus sit, quibus uacauerit pietatis et religionis exercitiis, quis uerbis explicare queat? Potest  quidem id aliqua ex parte innotescere ex epistola, quam uir sanctus scripsit ad Radulphum Remensis Ecclesie tunc prepositum, postea episcopum, ubi inter cetera ait: »In finibus Calabrie cum fratribus religiosis, et aliquot bene eruditis, qui, in excubiis  persistentes diuinis, exspectant reditum Domini sui, ut, cum pulsauerit, confestim aperiant ei, eremum incolo, ab hominum habitatione satis undique remotam. De cuius amenitate erisque temperie et sospitate, uel planitie ampla et grata, inter montes in longum porrecta, ubi sunt uirentia prata et florida pascua, quid dignum dicam? Aut collium undique leniter se erigentium prospectum, opacarumque uallium recessum, cum amabili fluminum, riuorum, fontiumque copia, quis sufficienter explicet? Nec irrigui desunt horti, diuersarumque arborum fertilitas.«

37. uerum quid his diutius immoror? Alia quippe sunt oblectamenta uiri prudentis, gratiora et utiliora ualde, quia diuina. uerumtamen arctiori  disciplina studiisque spiritalibus animus infirmior fatigatus, sepius his releuatur ac respirat. Arcus enim, si assidue sit tensus, remissior est, et minus ad officium aptus. Quid uero solitudo eremique silentium amatoribus suis utilitatis iucunditatisque conferat, norunt hi solum, qui experti sunt. Hic namque uiris strenuis tam in se redire licet, quam libet, et habitare secum, uirtutumque germina instanter excolere, atque de paradisi feliciter fructibus uti. Hic oculus ille conquiritur, cuius sereno intuitu uulneratur sponsus amore, quo mundo et puro conspicitur Deus. Hic otium celebratur negotiosum, et in quieta pausatur actione. Hic pro certaminis labore repensat Deus athletis suis mercedem optatam, pacem uidelicet, quam ignorat mundus et  gaudium in Spiritu sancto. Hec est illa Rachel formosa, pulchra aspectu, a Iacob plus dilecta, minus filiorum ferax, quam Lia fecundior, sed lippa. Pauciores enim sunt contemplationis, quam actionis filii. uerumtamen Ioseph et Beniamin plus sunt ceteris fratribus a patre dilecti. Hec pars illa optima, quam Maria elegit, que non auferetur. Hec Sunamitis pulcherrima sola in omnibus finibus Isrel reperta, que Dauid foueret senem et calefaceret. Hec in illis litteris  scribit uir sanctus, e quibus in eius eximiam predicationem multa peti possent, sed nos ad alia transimus.



CAPUT III. In Turritana eremo a comite Rogerio inuenitur, presentissimo periculo hunc liberat, duo ibi eiusdem liberalitate monasteria exstruit, in horum altero ad mortem usque sanctissime uiuit, post obitum miraculis claret, tandemque, pontifice permittente, a Carthusianis celitum honoribus afficitur.


38. Postquam in ea Turrensi eremo beatus Bruno  primum habitare cepit cum sociis, accidit, Deo id efficiente, ut quodam die Rogerius comes Calabrie  , cum non paruo suorum grege et multa canum frequentia in eadem solitudine uenationi incumbens, ad eum locum, quem sibi incolendum sumpserant serui Dei, totius rei nescius perueniret. Ubi cum canes sagaciter diuersa ferarum uestigia explorarent, ad casas, in quibus beatus Bruno cum fratribus commorabatur, accurrerunt, atque illic, fixis pedibus, magno latratu indicabant domino suo, opimam se reperisse predam. Comes, id conspicatus, ocius cum suis aduolat, offendit Patres illos in speluncis suis flexis genibus, erectisque in celum uultibus ac manibus simul orantes et laudantes Deum  . Tum ille, magna admiratione repletus, ab equo,  cui insidebat, desilit, pie et comiter illos salutat, qua causa eo aduenerint, et que eorum sit conditio, accurate perquirit. Postquam ex iis didicit omnia, impense letatus est, laudans et glorificans Deum, qui tali ipsum preda dignum iudicasset.

39. Persuadebat enim sibi, neque id temere, se terramque suam eorum meritis et precibus apud Deum adiutum et in pace conseruatum iri. Atque ea causa, ut possent illic quietius uiuere et diutius permanere, dedit eis ecclesiam Sancte Marie et Beati Stephani de eremo  . Ubi sane etiam crebro eos inuisit, et res uite degende necessarias eis tribuit, et ea, que ad salutem anime pertinerent, libenter ab eis audiuit. Ipsum uero beatum Brunonem, aliorum pastorem et patrem, non solum pre ceteris arctius  complectebatur, sed etiam sepius ad se euocabat, multamque ei prestans reuerentiam, semper eum primo loco habuit in domo sua, eiusque consiliis libenter parebat, et precibus, quibus plurimum fidebat, perpetuo sese commendabat  : nec eum fefellit opinio. Eius enim beati uiri meritis Dominus a presentissimo periculo et structis ei periculis illum liberauit; id quod comes ipse in Dei gloriam, et ob diuulgandam ubique sancti Brunonis sanctitatem litteris suis testatum reliquit in hec uerba:

40. »Ego Rogerius, diuina misericordia comes Calabrie et Sicilie nota esse uolo omnibus fidelibus Christianis beneficia, que mihi peccatori concessit Deus orationibus reuerendi mei fratris Brunonis,  piissimi patris fratrum, qui habitant in ecclesiis Sancte Marie de eremo, et Sancti Stephani protomartyris, que site sunt in terra mea inter oppidum, quod dicitur Stilum, et Arenam. Cum essem in obsidione Capue  Kalendis Martii, et prefecissem  Sergium natione Grecum, principem super ducentos armigeros nationis sue, et exercitus excubiarum magistrum; qui Satanica persuasione preuentus, prius ipsi principi Capue, promittenti auri non modicam quantitatem, ad inuadendum me meumque exercitum, noctu aditum pollicicitus est se prebere.

41. »Nox proditionis aduenit; princeps Capue eiusque exercitus iuxta promissum est paratus ad arma, dumque me sopori dedissem, interiecto aliquanto noctis spatio, astitit cubili meo quidam senex reuerendi uultus, uestibus scissis, non ualens lacrymas continere. Cui cum in uisu dicerem, que causa ploratus et lacrymarum esset, uisus est mihi durius lacrymari. Iterato querenti mihi, quis esset  ploratus, sic ait: Fleo animas Christianorum, teque cum illis simul. Exsurge quamprimum, sume arma, si liberare te Deus permiserit, tuorumque animas pugnatorum. Hic mihi per totum uidebatur, uelut si esset per omnia uenerabilis pater Bruno. Expergefactus sum cum terrore grandi, pro uisione pauescens. Illico sumpsi arma, clamans militibus, ut armati equos conscenderent, uisionem, si uera esset, satagens comprobare.

42. »Ad quem strepitum et clangorem fugientes impius Sergius eiusque sequaces subsecuti sunt principem Capue, sperantes se in dictam ciuitatem confugium habuisse. Ceperunt autem milites, inter uulneratos et sanos, centum sexaginta duos  , a quibus uisionem fore ueram comprobauimus. Reuersus  sum, Deo uolente, uicesima nona Iulii mensis Squillacium, perhabita [al., prehabita] Capue ciuitate, ubi fui per quindenam continuam infirmatus. uenit uero iam dictus uenerabilis Bruno cum quatuor de fratribus suis, qui me suis sanctis deuotisque colloquiis consolati sunt. Cui reuerendo uiro uisionem retuli, et humiles gratias egi, qui de me etiam absente suis in orationibus curam habuisset.

43. »Qui se humiliter asseruit non ipsum fore, quem credidi, sed Dei angelum, qui astat principi tempore belli  . Rogaui quoque ipsum humiliter, ut propterea de rebus meis in terra Squillacensi sumere dignaretur largos reditus, quos donabam. Renuens ille, recipere nolle dicebat, quod  ad hoc domum sui patris meamque dimiserat, ut omnino de rebus extraneis liber, deseruiret Deo suo. Hic fuerat in tota domo mea, quasi primus et magnus  . Tandem uix ab eo impetrare potui, ut gratis acquiesceret sumere modicum munus meum. Donaui  enim eidem patri Brunoni eiusque successoribus ad habendum in perpetuum absque temporali seruitio monasterium S. Iacobi cum castro, et quam plura, res et bona alia, cum amplissimis libertatibus, in dictis litteris  specifice declaratis.« Hec comes ille.

44. Hac autem comitis liberalitate et donatione fretus beatus Bruno condidit ibi primo ecclesiam in honorem Matris Dei apud specum quamdam subterraneam, in qua ipse morabatur. Deinde exstruxit etiam alteram, haud procul ab illa distantem, in honorem sancti protomartyris Stephani  , cum monasterio illi coniuncto, in quo ceteri fratres habitabant, sub cura et gubernatione tanti Patris Christo militantes  . Cum quibus uir sanctus usque ad diem  uite extremum in ea perseuerauit uiuendi ratione et uite asperitate, quam antea in Carthusia ceperat et docuerat, interim etiam sollicite curam eorum gerens, qui in Carthusie eremo degebant  , prefecto eis, ut ante diximus, magistro Lauduino.

45. Qui quidem uir uenerabilis, ne a uestigiis et institutis tanti Patris et preceptoris sui deflecteret, neue aliter suos institueret, quam ab illo cum sociis fratribus didicisset, iter longissimum suscepit ad ipsam usque Calabrie eremum, singula accuratius ex illo percontaturus. Sed cum a sanctissimo uiro rediret, in manus Giberti schismatici incidit, et cum non posset a sententia deduci, pro iustitie defensione in custodia detentus est; unde paulo post dimissus, non multo interiecto tempore, impollutum  Christo spiritum reddidit  .

46. Incidit uero etiam beatissimus Pater Bruno in grauissimam ualetudinem, morboque augmenta capessente, quemadmodum sese habuerit, fratres et filii eius his uerbis in scripto quodam explicant: Ut sciatis, quanta fiducia, quam certa spe liberationis eius preces fundatis, transitum illius breui titulo innotescimus, ut in sancti uiri consummatione ueritatem et perfectionem transacte uite colligatis. Sciens enim quia uenit hora eius, ut transeat ex hoc mundo ad Patrem, conuocatis fratribus suis, ab ipsa infantia singulas etates suas replicauit, et totius temporis sui cursum scientia et sententia dignum  proclamauit.

 47. Postea fidem suam de Trinitate, protracto et  profundo sermone exposuit et conclusit sic  : Credo etiam sacramenta, que sancta credit et ueneratur Ecclesia, et nominatim panem et uinum, que consecrantur in altari, post consecrationem uerum corpus esse Domini nostri Iesu Christi, ueram carnem et uerum sanguinem, que et nos accipimus in remissionem peccatorum nostrorum, et in spe salutis eterne. Proximo inde Dominico die sancta illa anima carne soluta est pridie Nonas Octobris anno Christi millesimo centesimo primo, corpusque eius fratres illic honorifice condiderunt.

48. Ad eius sepulcrum huiusmodi epitaphium appositum est:

Primus in hac Christi fundator ouilis eremo
   Promerui fieri, qui tegor hoc lapide.
Bruno mihi nomen, genitrix Germania, meque
    Transtulit ad Calabros grata quies nemoris.
Doctor eram, preco Christi, uir notus in orbe,
   Desuper illud erat gratia, non meritum.
Carnis uincla dies Octobris sexta resoluit,
   Ossa manent tumulo, spiritus astra petit  .
Eius autem sanctissimam uitam mortemque pretiosam consecuta sunt multa miracula, que ob eius preclara merita Christus effecit. Post obitum eius et sepulturam fratres monasterii eius chartas miserunt, ut habet consuetudo, in diuersas prouincias, atque in ipsam quoque Britanniam, quibus et eius e uita decessum significarunt, et ut preces pro sancta illius anima Domino offerrentur, petierunt  .

49. Sciebant enim non esse iustum, qui non peccet. Et primo quidem fratres et discipuli eius, deinde  etiam alii, qui eum nouerant, quibusque cognita erat eius eximia eruditio et uite sanctimonia, testimonium de iis, uel prosa, uel carmine in iis chartis ascripsere. Que omnia commemorare si uelimus, nimium prolixi erimus; si pretermittere omnia tot grauissimorum hominum testimonia, ingratitudinis et impudentie notam non effugiemus, presertim quando ex iis eximia beati uiri sanctitas non obscure potest adimaduerti; et expedit sane non ignorari ea, que annotaturi sumus, uel ob id potissimum, quod quidam inepti et insulsi homines, et sibi et aliis persuadere ausi sunt, hunc beatum uirum eum esse doctorem, quem nos in huius historie initio damnatum esse diximus; quod quidem uanissimum est, nescio, cuius somniatoris, commentum,  cum satis constet, illum damnatum doctorem beatissimo  Brunoni et sociis eius occasionem prebuisse de uita sanctius instituenda serio cogitandi, et, relictis omnibus huius mundi rebus, in horridam solitudinem commigrandi  .

50. Hec tantorum uirorum, tot insignium collegiorum et personarum preclara testimonia  abunde, ni fallor, sufficiunt ad ostendendam beatissimi Patris Brunonis excellentem doctrinam, morum honestatem, et uite sanctimoniam, etiamsi nulla eius miracula exstarent. Atqui uero multis etiam miraculis claruisse legitur, sed ea tamen, quod sine dolore commemorare non possum, non ea diligentia, qua par erat, annotata sunt, aut si annotata sunt, alterius instituti monachis, eius monasterium occupantibus, primo quidem negligentius custodita,  deinde uero etiam perdita sunt. Sepultus est uir prestantissimus in monasterio suo S. Stephani post summum altare  . Ad eius sepulcrum fons uiuus prorumpit, qui Christi uirtute et eius meritis multiuaria affert permultis remedia sanitatis. Illuminantur illic ceci, surdi audiunt, manci et mutili redintegrantur, leprosi mundantur, demoniaci ocius repurgantur. Sed his omnibus miraculis illud admirabilius est, quod, sicut toties repetunt iam allata testimonia, gloriam et honorem omnem respuere, et in tanta uite austeritate, integritate et perfectione perseuerare potuit.

51. Non debet autem cuiquam scrupulum mouere, si fons ille iam non cernatur ad beati uiri sepulcrum. Fontes enim miraculose ebullientes, non semper  perpetui sunt, et interdum propter hominum demerita eiusmodi Dei beneficia subtrahuntur. Fiunt enim miracula diuinitus, ut commendentur et declarentur merita sanctorum; que ubi satis innotuisse uidentur, cessant nonnunquam miracula. Nec ualde mirandum est, si fons ille ablatus est, exsulante ab eius monasterio sanctissima illa uiuendi ratione, quam illic uir sanctissimus instituerat  . Cum enim obdormiisset in Domino, in Carthusiane uite instituto perseuerauerit illud monasterium sub quinque prioribus, qui ei successerunt, usque ad tempora uenerabilis Guigonis prioris Carthusie. Inde in Gallia crescente ordine Carthusiensi, solum illud  Calabrie monasterium a beati Patris Brunonis feruore et sanctitate tepescendo degenerauit. Et petebant quidem eius habitatores a Carthusia uisitatores et reformatores, sed nimia locorum intercapedo non facile id obtinebat.

52. Itaque ad Cisterciense institutum illi se transtulere, quod, tum recens ortum, incomparabilis uiri beati Bernardi abbatis Clarauallensis insigni sanctitate, multoque labore mirifice propagatum, in magno feruore durabat  . Ad illud autem tempus in Carthusiane religionis professione permanserat illud monasterium annos sexaginta  . Sed Cisterciensi quoque religione successu temporis ibi tepescente, tandem monasterium sancti Brunonis factum est commendatitium  usque ad hec  sanctissimi pontificis Leonis decimi tempora. Is pontifex, cum multorum relatione de eximia beati Brunonis sanctitate crebro audiisset, omissa miraculorum inquisitione, indignum arbitratus est, eum, quem prepotens Deus, in hac uita tot auxisset donis et carismatibus, et nunc celesti afficeret beatitudine, in terris non eximia laude et predicatione efferri, nec debita pie deuotionis officia persolui apud thronum diuine glorie quiescenti, cui dedisset Dominus cor ad preceptum et legem uite et discipline.

53. Itaque non modo auctoritate apostolica clementer annuit, sed etiam uoluit, ut in singulis monasteriis totius ordinis Carthusiensis, et earum ecclesiis siue sacellis festum sanctissimi Brunonis  confessoris annis singulis die sexto Octobris, quo decessit e uita, solemniter colatur, et congrua debitaque deuotione celebretur; ipsius etiam corpus atque memoria dignam in Domino laudem habeat ac uenerationem; conueniens etiam officium in honore ipsius agatur et decantetur, nec non quotidie in diuino officio de eo commemoratio fiat  . Domum preterea sancti Stephani, quam beatus Bruno in Calabria condiderat, et in qua sacrum eius corpus quiescit, idem pontifex a Cisterciensibus ad Carthusianos reuocauit anno salutis millesimo quingentesimo decimo quarto  , ut deinceps illic Carthusiano more et instituto uiuatur. Cum autem hec res ageretur,  prior Carthusie Neapolitane, cui eius urgende et promouende negotium datum erat, exhibuit reuerendo Patri domino Francisco, Magne Carthusie priori, partem mandibule cum duobus dentibus sancti Brunonis  , aitque abbates sancti Stephani, ubi, ut dictum est, sacrum corpus beati Brunonis quiescit, tanta cura illius sacras reliquias semper asseruasse, ueriti [ueritos], ne Carthusiani eas repeterent, ut ossibus in diuersa occulta loca repositis, iisdemque locis crebro mutatis, nemo preter abbatem et alium uirum fide dignum, quidquam de illis comperti habuerit  .

54. Porro anno Christi millesimo quingentesimo decimo quarto sacra illa ossa translata sunt et ei translationi interfuit dominus Mattheus prior Bononiensis  Carthusie. Is sacrum illius caput, ne cum ossibus altari imponeretur, manibus tenebat, turbisque amantissimi Patroni sanctis reliquiis se priuatum iri reformidantibus ita satisfecit: Oportet, inquit, sacrum caput, ab ossibus segregatum, auro, argento et lapidibus pretiosis ornari. His uerbis uulgo suspicionem omnem adimens, summi pontificis speciali permissu partem quamdam de capite detraxit, aliisque inde communicauit, presertim uenerabili Patri Gregorio priori Friburgensi, qui per domos prouincie Rhenane, cuius erat uisitator, particulas distribuit anno 1515. Et quia sanctus Bruno patriam habuit Coloniam Agrippinam, idem dominus Mattheus eius capitis paruam portionem donauit domino Petro Leidensi, Carthusie Coloniensis priori  ,  cui munus illud fuit longe gratissimum, quique domum reuersus anno 1516 donum pretiosissimum in ecclesia Carthusie Coloniensis die 3 Augusti reuerenter deposuit.

55. Ipsum uero beatissimi Brunonis sacrum corpus transtulit Ioannes abbas sancti Rufi, anno, ut dictum, 1514, imposuitque ecclesie sancti Stephani summe are, ex candido marmore exstructe. Ab hoc monasterio ad passus mille quingentos abest specus ualde religiosa, inter montes angusto loco sita, nemoribus cincta, que illius uallis extrema claudunt, prorsusque deuia et hominibus inaccessa sunt. Supra hanc specum conditum est haud grande sacellum cum altari, ubi titulus habetur sancti Brunonis Coloniensis magistri eremi sancte Marie de  Turri Ordinis Carthusiensis institutoris primi, cuius etiam imago illic picta cernitur. In hac specu ille uir Dei ab eo tempore, quo primum illuc uenit. usque ad obitum incredibili spiritus feruore permansit  . Porro in argumentum et commendationem sanctitatis eius, usque in hodiernum diem locus ille, in quo post excessus contemplationum defessa membra nude humo allidebat, nunquam herbam gignit ad mensuram corporis eius, cum tamen circumquaque herbescat. Hoc tam illustre miraculum omnes loci eius accole constantissime asseuerant  . Est preterea illic ad lapidis iactum ecclesia beatissime Marie, a comite Rogerio constructa pro seruo Dei magistro Brunone, et magistro Lanuino Nortmanno eius socio  .

 56. Ad hec loca populorum caterue, senes et pueri, uiri ac femine, nobiles et plebeii, principes et magnates, ob sanctissimi Brunonis uenerationem et piam erga illum animi deuotionem, atque etiam ob impetranda eius beneficia, perinde ac si degat in humanis, eum animis contemplantes, certatim confluunt, reuerenter accedunt, uenerantur et orant. Precipue uero specum illam, in qua fere solus semper Deo seruiebat, tanta reuerentia, fide et affectu frequentant, ut complures non nisi nudis pedibus a iam dicto monasterio eo accedere conspiciantur. Alii genibus reptando, sacram illam specum, terram et saxa ex animi pietate lingunt, et lacrymabundi circumeunt, atque de ipsa specu quidpiam abradunt  pro magnis reliquiis habituri, sicque alacres ad sua abscedunt. Nec quisquam sane uerbis explicare queat, quanta animi deuotione et studio uirum sanctissimum prosequantur Calabrie episcopi, abbates, prelati, religiosi, itemque principes, comites, barones, et plebs uniuersa  . Denique non longe a supradicto monasterio nemus amplissimum est, quod Folo uocant a uiro Dei non nisi instaurando monasterio deputatum. Quod si quis temerarius contra hanc eius uoluntatem uenire ausus sit, quemadmodum fama aqud omnes Calabros longo usu firmata testatur, diuinam ultionem non euadit, faciente et hoc et permulta alia, ad declarandam fidelissimi Serui sui sanctitatem prepotente Deo, cui est honor et gloria in secula seculorum. Amen.





EPISTOLA ENCYCLICA  a S. Brunonis obitum quaquauersum nuntiarunt eius in Turritana eremo discipuli, solitaque pro illius anima suffragia postularunt

 Primo loco, quem primatem et caput in Ecclesia credimus et confitemur, apostolice sedis presulem totamque illam principalem curiam humiles eremite Calabrie monasterii Sancte Dei Genitricis Marie, cuius fundator pater Bruno fuit et prelatus, dum in carne uiueret, debita subiectione ueneramur et salutamus, sanctique Patris nostri obitum pridie Nonas Octobris denuntiamus, ut meritis eorum et precibus adiuuetur apud Deum. Salutamus quoque uniuersam sanctam Ecclesiam in ordinibus et professionibus suis, canonicos, monachos, eremitas, Deo dicatas sanctas uirgines, quibus et omnibus spirituali presentia prosternimur, ut defuncti Patris nostri memores esse uelint; ut dilecte illi anime si adhesit macula  multiplicatis intercessoribus et precum instantia detergatur, et transeat ad requiem. Precamur quoque ut quorumcunque locorum congregationes, aut persone religiose, eius agant memoriam, se nominatim non pigeat in hac charta subscribere; separatim uero, si qui uolunt eius memoriam scriptam et anniuersariam obseruare, scribantur, ut congruam uicem singulis rependamus, prout pauci  sufficimus. Ut autem sciatis quanta fiducia, quam certa spe liberationis eius preces fundatis, transitum illius [supple ad] utilitatem breui titulo innotescimus, ut in sancti uiri consummatione ueritatem et perfectionem transacte uite colligatis. Sciens quia uenit hora eius ut transeat ex hoc mundo ad Patrem, conuocatis fratribus suis, ab ipsa infantia singulas etates suas replicauit, et totius temporis sui scientia et sententia dignum proclamauit. Postea fidem suam de Trinitate protracto et profundo sermone exposuit et conclusit sic: »Credo etiam sacramenta que sancta credit et ueneratur Ecclesia, et nominatim panem et uinum que consecrantur in altari, post consecrationem uerum corpus esse Domini nostri Iesu Christi, ueram carnem et uerum  sanguinem que et nos accipimus in remissionem peccatorum nostrorum et in spe salutis eterne.« Proxima die Dominica sancta illa anima carne soluta est pridie Nonas Octobris anno Domini millesimo centesimo primo. Orate pro eo et pro nobis peccatoribus. Fratrem nostrum, harum litterarum latorem, obedientie gratia peregrinantem, uestre caritati commendamus. ualete.





TITULI FUNEBRES Seu diuerse ad epistolam precedentem responsorie 



SECTIO I.



Titulus fratrum montis Amati  .

1. Notum autem facimus sanctitati uestre, nos frares de uiuo, humiles habitatores montis Amati, una cum domino nostro priore Hyeronimo in communi statuisse, pro reuerendissimo carissimoque Brunone, uestre Congregationis patre, septem diebus pro eius uenerabili transitu uigilias  et Missas celebrare, in matricula  conscribere, anniuersarium diem agere. Oramus et obnixe petimus ut nostri in omnibus bonis uestris memores sitis. ualete.



Fratrum Fisciclensis cenobii  .

2. Nos Fisciclenses fratres pro reuerendissimo  ac religiosissimo domino Brunone, eminentissimo eremita, supplicationum preces intentissime, libenti ualde animo, Creatori Deo cum oblationis sacre libamine persoluemus, et eius uenerabile nomen inter amantissima fratrum nostrorum nomina conscribemus, eiusque anniuersarium diem, prout caritas uestra petit, deuotius celebrabimus  .



Rangerii Brunonis discipuli.

3. Ego Rangerius, uiri uenerabilis Brunonis quondam discipulus  , precum supplicationes offerre desidero Deo omnipotenti, ut, qui illum tanta honestauit gratia, tanta pietate decorauit, secundum sue fidei meritum conferat et coronam. Specialiter autem et pro debito speciali et amoris priuilegio  anniuersariam eius memoriam exhibebo pro opportunitate rerum et temporis.



S. Frigiani Lucensis ecclesie.

4. Nos, humiles Sancti Frigiani  Lucensis ecclesie fratres, pro tanto uiro et tam glorioso uoluntarie officium commemorationis impendimus  , credentes nos apud Deum eius sanctis commendari meritis.



Ecclesie Placentine.

5. Nos sanctissime Marie, sancteque Iustine Placentine matricis ecclesie  parui meriti fratres, pro tam uenerabilis uiri gloriosissima anima debitas ardenti animo exsequias agere uoluntarie promittimus, eiusque sanctam memoriam in nostra matricula  amantissime inseremus.



Monasterii Sancti Sepulcri  .


6. Monasterii Sancti Sepulcri congregatio uoluntarie adimplebit quod petitis  .



Ecclesie S. Martini de Petra.

7. Ecclesie nos canonici Sancti Martini, que dicitur Petra  , gratanter hanc chartam accipientes, humilique mente recordationem in nostra matricula conscribentes, religiosi huius uiri, Brunonis scilicet, memoriam in die eius anniuersarii facientes.



Clusini cenobii  .

8. Clusinum collegium, satis humile et exiguum,  pro Brunone, religionis socio, insignisque fidei magistro eximio, ac suis orationibus in uita sanctissimi uiri Patris nostri Benedicti dedito, merens se fore destitutum tanti uiri solatio, dietim  exorabit Dominum, imponendo fratribus Missas, et Psalterium suum complendo uidelicet tricennarium  . Quem, etiam inter nomina fratrum diligenter habebit impositum, eiusque festum deuote celebrabit annuum, ut sibi det requiem, Michele precante, perennem. Orationum uestrarum clypeo muniri optamus quibus ascisci inter sanctorum consortia nos et defunctos nostros minime dubitamus.



Segusiensis ecclesie  .

9. Auctoritas sanxit diuina, nec non apostolica habet sententia inuicem fratres portare onera; huius  ergo auctoritatis dogmate fulcita Segusiensis ecclesia nostra humilis et exigua, fundendo preces, Dei exorat clementiam, ut tanti religiosi uiri anima, uidelicet Brunonis functi, delictorum ueniam consequatur, perenni Dei gratia  .



Prepositure Ulciensis.

10. Nos humiles fratres Sancti Laurentii Ulciensis ecclesie, que alio nomine Plebs martyrum uocatur  , pro tanto uiro, tamque religioso, pro quo etiam totus orbis terrarum preces incessanter fundere debet, officium cum tricenario  , et deinceps anniuersarium  eius, diuina subministrante gratia, persoluemus.



Ecclesie Gratianopolitane.

11. Gratianopolitana ecclesia, quam dominus Bruno monachus atque eremita sibi eremum facere, habitationemque prius destinauit  , quanto tunc gauisa est in eius presentia, eam nimirum existimans perpetuam habere, tanto nunc magis dolet pre ceteris super tanti tamque incomparabilis uiri absentia. Quocirca officium eius commemorationis assiduum usque tricesimum  libenter persoluit. Panem quoque et uinum cum ceteris ferculis, que fratres eiusdem Congregationis interim sumpsere, eadem pro eiusdem uiri anima pauperibus largita  sunt. Diem uero migrationis sue, quo animam suam, memoratu dignam, Deo reddidit, in catalogo summorum illustrium uirorum ponens, anniuersariam et celebrem se habere indesinenter repromisit. Nos itaque humili prece uos precamur ut nostri sitis memores, quatenus orationum precumque uestrarum possimus fieri participes.



Eremi Carthusie prope Gratianopolim.

12. Nos quoque Carthusie fratres piissimi Patris nostri Brunonis, uiri ualde clarissimi, solatio miserabiliter pre omnibus destituti, quid pro eius dilecta anima et sancta faciamus definire nequimus. uincunt enim merita beneficiorum eius erga nos, quidquid possumus, et ualemus. Itaque sicut pro unico patre ac domino nostro nunc et sine fine  orabimus, et qualiscunque missarum, ceterique spiritualis exercitii consuetudo circa defunctos apud nos tenetur, pro illius anima omni tempore tanquam filii persoluemus  .



Fratrum Case-Dei subtus Curnillionem prope Gratianopolim.

13. Nos fratres et serui seruorum Case-Dei habitantes in cellula Beate Marie, que alio nomine dicitur  Cornelio  , et est uicina eremo Carthusie pro sanctitate tanti uiri, cuius doctrina, et exemplo stirps tanta in Christo fructificauit, septem diebus celebrabimus officium et missas, et dabimus panem et uinum cum ceteris ferculis pauperibus, sicut uni ex fratribus nostris, et memoriam anniuersariam eius in catalogo nostro scribemus.



Fratrum S. Ruffi in costa S. Andree.

14. Nos fratres ex canonicis Sancti Ruffi, commorantes in quadam cellula Sancti Andree, que uulgo Costa uocatur  , pro piissimi anima Brunonis, per septem dies continuatos Matutinas et missas celebrabimus  , et sicuti uni ex nobis pro eius anime solatio prebendam  dabimus, et in catalogo fratrum nostrorum nomen eius scriptum habebimus.



Athanacensis cenobii Lugduni  .


15. Athanacensis uero cetus diuino oraculo premonitus, pro anima religiosi Deoque dilecti Brunonis generale officium  , simulque preces et orationes persoluit, et conscriptis cum eo fratribus obsequia commendationis exhibuit.



Maioris ecclesie Lugdunensis.


16. Sic mors prudenti parcit, uelut insipienti.
   Prudens Bruno fuit, cito morte ruit.
Nempe iacet Bruno tumulo depressus in uno,
   Qui quantum potuit, iustitie studuit.
Floruit et uita factus simplex eremita.
   Si fuit iste reus, tu sibi parce, Deus,
 Cui dantur frustra pro Psalmis carmina pulchra.
   Plus prodesset ei ter Miserere mei.



S. Marie Blesensis  .


17. Non est deflendum, nec patris morte dolendum.
Non obiit Bruno, qui partem fixit in uno  .
Hunc Deus excepit, comitem pia turba recepit.



S. Petri Climiacensis cenobii  .


18. Iure dolor poni debet pro morte patroni  .
   Gaudeat et mater, gaudet ut ipse pater.
Fecimus obsequium quod chartula iussit agendum.
   Et nobis iidem uos faciatis idem.



S. Romani de ecclesia Lugdunensi archidiaconi  .


19. Domne tibi Bruno, qui semper rege sub uno
Sacram seruasti legem, nec eam uiolasti,
Finis adest uite, tristantur ob hoc eremite.
Sunt tibi post fatum summe data gaudia uite.
Non ergo pro te gemitus edant eremite.
Nam mundo uiuens loca deserta subiisti.
Nunc celos nactus letaris in agmine Christi.



S. uincentii Cabillonensis ecclesie  .


20. Cum bene preteritam testetur littera uitam,
 Et cum posse mori nulli dematur honori,
Fletus deponi debent pro morte patroni.
Namque Deus sedem superam sibi tradidit edem.
Nunc igitur, fratres, psalmos missasque canentes
Reddamus Christo laudes et carmina nostro,
Ut prosit cunctis, quod nos adolebimus isti.



S. Marie Beluensis ecclesie  .


21. Iuit ab hac uita Bruno simplex eremita;
Tollitur arce poli, terris super astra relictis,
Et sic cum Christo mundo requiescit ab isto,
Orans pro cunctis uiuentibus, et modo functis  .



S. Anthonii Conteiensis  .


22. Quidquid habet mundus, quidquid uitale uocatur,
 Si bene discreui, sub mobilitate moratur.
Unde sub incerta mutabilitate tenemur.
Res quoque non stabiles et nos et nostra uidemur.
uoluitur in fatis, uoluuntur fata diurna.
Ipsa quidem titubant, quasi commoueantur in urna.
Dulcedo mundi res labilis et metuenda,
Et sibi suppositi uelut ignis flamma cauenda.
Accipiunt omnes tali dulcedine letum.
Dulcedo pereat, que confert fel et acetum.
Decipit hec cunctos sibi grata compede iunctos,
Deceptis tandem mercedem donat eamdem,
Merces illa quidem datur omnibus exitus idem.
O miser omnis homo, quamuis, quod decipieris,
 Cernas, ipse tamen modicum curare uideris,
Et probo deceptum te lumen cordis habere.
Obscuratur enim, possis ne damna uidere.
Nec retinenda tenes, nec uis remouenda mouere.
Heu! misere mentes, metuenda parum metuentes,
Que breuiter curant que longo tempore durant,
His nimis intente, que sunt mutata repente!
Mors, timidum nomen, miserabile prebuit omen
uenture genti primo male nota parenti.
Mors subit, et moritur uiuens, nec finis habetur
Certus in hac uita: Bruno probat hoc eremita.
Bruno ruit, cui sylua domus, cibus herba fuere;
Qui, quia mundus erat, mundum contempsit habere.
Sancta parens Christi, que sola Deo placuisti,
 Concedas, ut ei data sit sedes requiei.



Eiusdem.


23. Bruno Dei cultor, uitiorum nobilis ultor,
   Ante Dei faciem possideas requiem.
Lector securus quia nunc sospes subiturus,
   Huic completa tamen debita dicat: Amen.



S. Petri Carnotensis  .


24. Concio Siluestris, lacrymarum parce fluentis:
Pastoris uita, fidei cultu redimita,
uotum letandi nobis dat, non lacrymandi.
Si mundo moritur, paradisi sede potitur.
Perdomuit carnem; dum celi tendit ad arcem
Se sociat Christo mundo dum migrat ab isto.
Si qua tamen carnis uiolauit uiscera Patris
Culpa, licet parua, tergat miseratio larga
 Eius quem toto properauit cernere uoto.
O miles Christi, qui pugne uictor abisti,
Quam bene certasti, quia certando superasti!
Spernens terrena, stipendia carpis amena,
uiuis et exsultas, et ad aule limina pulsas.
Christe, tuo fesso, quia te petit, obuius esto
   Dans illi requiem, dans sine fine diem.



S. Dionysii prope Parisios.


25. Si prosa, uel uersus possent conferre salutem,
Nec prosa, nec uersus tollent tibi, Bruno, salutem,
Nam prosa uel uersus de te uolat ore dicaci,
Que tibi sic prosunt: Serpentis ab ore minaci
 Si tormentari prohiberent, atque uorari,
Sic prosa, uel uersus possunt conferre salutem.
Cum strepitu uocis sonet ergo melodia cordis,
Ut prosa, uel uersus, quod continet, id meditemur,
Quodque sonat, fieri Dominum de corde precemur.
Bruno digne pater, ut eo salueris ab igne,
Qui non iustorum, sed semper erit reproborum.
Et si quid minus est, quod non perfectio donet,
Id tibi donari defectibus et superaddi
Nostra tuis possit deuotio, si Deus audit.
Sed Deus audiet, et faciet, quia iusta rogamus.
Audiat ergo Deus, et det que iusta rogamus,
Ut tibi fine carens celestis lux tribuatur
Et tecum nostris, et cunctis hic titulatis.



S. Germani Parisiensis ep.  .


 26. Mentibus in nostris deberet semper haberi
Lux, in qua reprobi mala tollent, seu bona iusti.
Hanc timuit Bruno, sophie qui uerus amator,
Exuit hic ueterem mortali carne parentem.
Ipsum de terra Christus deuexit ad astra.
Serue Dei Bruno, te suscipiat tuus auctor.
Perpetua possis uti requie paradisi.
Hanc habeant omnes nostri cunctique fideles.



S. Maglorii Parisiensis  .


27. Occiduis Morbis resolutis, cur dolet orbis?
Consumpta pena, si pace fruuntur amena,
Non opus est flendi, quia gaudent luce perenni.
Est homo laudandus: tamen est hac uos iuuandus,
Parce Redemptor ei terrene materiei.



S. Petri Fossatensis  .


28. Anima eius in Christi nomine requiescat in pace. Amen.
Nil prosunt anime, uersus si fecero mille;
   uos orate tamen, pace quiescat, amen.



S. Crucis Sanctique Faronis Meldensis  .


29. Cognitus iste satis doctrina erat atque beatis
Moribus et uita Bruno sapiens eremita,
Principiis primis, summis, fulgebat et imis.
Post monachus factus, iam celica gaudia nactus.
Ecce iacet Bruno tumulo conclusus in uno.
Nam sic tolluntur sapientes, dum moriuntur,
In domni castra, pollentia desuper astra.
Nullus miretur, si Bruno sanctus habetur:
Hoc meruit uita dici simplex eremita.
At si peccauit quod necdum forte piauit,
Hoc sibi condonet Dominus, celoque coronet.



S. Petri Casiacensis cenobii  .


30. Qui pro salute hominum dignatus est fieri
Homo, dignetur concedere ueniam uestro patrono.



SECTIO II.



Titulus ecclesie S. Marie Carnotensis  .


31. Ecclesie murus Bruno fuit haud ruiturus:
Nam bonus, atque pie mentis fuit, atque sophie.
Doctor erat uerus: fleat ipsum plebs bona clerus.
Iustus, sincerus, morum grauitate seuerus
Mortuus est Bruno, pugnando rege sub uno.
Qui sic pugnauit, Ducis hostes quod superauit,
Cuius miles erat, quapropter premia querat
A duce Sanctorum letissima regna polorum.
Et nos mille modis, Psalmis oremus, et odis,
Ut det Christus ei lucem summe requiei.
Nam si promeruit hanc mercedem quis habere,
Nullus Brunonem putet hec mercede carere.



uersus scholares  .


 32. Quis fuerit Bruno, momento temporis uno,
   Nescius, huc ueniat, discere si cupiat.
Iste fuit iustus, sapiens nimis, atque uenustus;
   Sed nulli nocuit discere, quod potuit.
 Cui pia uota damus, nostrumque patrem rogitamus,
   Ut fugiens rabiem, possideat requiem.
Si Bruno uixit sicut uixisse putatur,
uiuat in eternum paradisi sede fruatur.
Flos erat hic patrum, solamen, gloria fratrum,
ueri sectator, diuine legis amator,
Semita iustitie, fons hic, et origo sophie,
Lux, speculum mundi, rerum sublime cacumen,
Labentum baculus, miserorum dulce leuamen;
Nec mens fracta malis, nec erat nimis alta secundis.
Hic sibi non uixit, sed mundo, quem bene rexit.
Non hic, sed uita spoliata flet hoc eremita.
uita non eguit, qui mundo, non sibi, uixit.
Ut narrem breuiter, quis narret sufficienter?
 Quam, phebe phebo quam cetera sydera lune,
Tam totus mundus assit tibi, Gallice Bruno  .



S. Margarite cenobii  .


33. Cum Patre sit Nato laus et cum Flamine sacro,
Mundum sustentat, celum ditione gubernat.
Angeli cum seraphim, pariterque beata cherubim
Cum ceteris sanctis, iustis, simul atque beatis.
Occurrant illi simul exsultantes, et leti.
Et tamen cum ipsis, astantibus undique turmis,
uirtutum thronis, et potestatibus iustis
uere beatificent Dominum, regem quoque laudent,
Inclyti Brunonis adsint animeque parati.
Abraham mox, Isaac, et Iacob, Iob et Helias,
Isaias, Daniel, Dauid, sanctissimus Iohel,
Abacuc, Abdias, Sophonias et Hieremias
 Cum uatum ceteris sistent obtutibus Christi.
Supplices, et leti deposcant dono ditari,
Et nos cum ipsis demus pia cantica laudis
Quamuis indigni, mereatur luce beari;
Exsultat celum, terra gemit, nunc, et resultat.



S. Marie Noui Monasterii  .

34. Nos fratres Noui Monasterii, sicut postulastis  pro Patre uestro, sancte recordationis uiro domino Brunone, clementia Domini prompto animo exorabimus.



S. Benigni Diuionensis  .


35. Est quia surgendum, non est de morte dolendum.
Parcere mors nescit, iustus bene morte quiescit.
Mutua uota damus nostris eademque rogamus.



S. Stephani Diuionensis  .


36. Qui regit omne quod est, hunc noxa soluat ab omni.
   Hunc societ iustis, qui regit omne quod est.
Que petitis uestris eadem persoluite nostris
Obsequia, psalmos cantica, uota, preces.
Spiritus in celo Brunonis suscipiatur
 Et sit cum Christo, dum uixit, quem sequebatur.
Impetret et nobis, quod se possimus adire,
Quos cupit hic mundus peccati fece perire.



S. Petri Besuensis  .


37. Transit ab hac uita Bruno summus eremita,
Quem deflent cuncti sapientes atque periti.
Hic sapiens uixit, sapiens et alta migrauit.
Iam celum teneat, iam Christo sedulus astet,
Pro sibi deuotis securus fratribus orans.



S. Marie Castellionensis  .


38. Bruno uir hic magnus fuit ac simplex, uelut agnus,
Qui mundum cernens uilescere cunctaque spernens
uitam mutauit corpusque fame macerauit.
Post monachus factus, eremi uastissima nactus,
 Hanc linquens sedem celi conscendit ad edem,
In qua detur ei locus optatus requiei,
Et si quem lesit uel si quod crimine adhesit,
   Hoc condonet ei gratia magna Dei.



Lingonensis ecclesie episcopi  .

39. Robertus, Lingonensis ecclesie seruus, rogabat eiusdem ecclesie canonicos et sacerdotes, monachos,  eremitas, in episcopatu Lingonensi Domino seruientes, ut orent pro anima karissimi magistri sui Brunonis, et eleemosyinas pauperibus largiantur memoriamque obitus sui, in quibus poterit, ecclesiis, scriptam obseruari faciet.



S. Marie Molismensis  .


40. Tempore dispositio migrat de corpore Bruno,
   Cuius, dum uixit, uita Deo placuit.
Subueniant illi, quibus est permissa potestas,
   Ut sit ei requies et sine fine dies.

Nostris uersiculis, qui habitamus Molernium, addendes uobis, qui estis Turri, innotescimus, quod pro domino Brunone, patrono uestro, nostro autem familiarissimo  , Missarum solemnia diebus triginta celebrauimus, eius etiam obitus anniuersarium  diem in catalogo fratrum nostrorum conscripsimus.



S. Michelis Tornodrensis cenobii  .


41. Mors pia iustorum, fruitur quia regna polorum,
Morte sua sacro sociatus in agmine Bruno
uiuat et in requie potiatur dona sophie:
Gaudeat hic felix, uideat faciem quoque Patris,
Cernere quam Christus faciet sine fine beatos.



S. Germani Antissiodorensis  .


42. Mansio Brunonis sit perpes celitus omnis,
   Cumque Deo uita fiat ei socia,
Nobis uota dari semper curate precari
   Illius meritis sedibus ethereis.



S. Stephani Antissiodorensis  .


43. Bruno pius pastor, pure pietatis amator,
Demonis ignitas superauit ubique sagittas,
Subiectis largus fuit hic nimis et sibi parcus,
Factis implebat, quidquid per uerba docebat,
Non se prelatum, sed se cupiebat amatum,
Gaudeat in celis, quia uixit corde fidelis.



S. Marie et S. Ioannis Reomensis cenobii  .


44. Dans bona, Christe, poli famulo da regna Brunoni,
Mutanti florem mundi cunctumque decorem
Deserto uili, quod regno carius illi
Hac fuit in uita. Iam cessant plurima scripta:
Debita doctori reddantur uota Brunoni,
Atque suis cunctis nostris quoque reddite functis,
Christi ueraces famuli iustique sequaces,
Qui charam fortis ererum colitis modo Turris;
Que uos, ut uestrum, perducet ad astra Magistrum.

Notum sit uobis, karissimi, nos Reomenses fratres uestri memoriam Patroni in missis et orationibus triginta egisse diebus, ipsiusque nomen cum nostrorum nominibus fratrum, sicut decet, scripsisse.



Lamberti abbatis Pultariensis  .


45. Ego frater Lambertus, Pultariensis monasterii ex necessitate apostolice obedientie seruus et procurator exiguus, huius eximii magistri Brunonis in litteralis doctrine scientia a primordio mee conuersationis de seculo in eruditione catholice conuersationis et uere religionis discipulus, eiusdem piissimi Patris nostri et informatoris memoriam in septenariis et tricenariis officiis et anniuersaria die sui obitus, cum canticis spiritualibus, et pauperum refocillatione quotannis recolenda, cum commissis mihi filiis et fratribus procurare et deuote prosequi non fatigabimur, et quos poterimus, ad orandum pro eo excitabimus  .



S. Petri Aremarensis cenobii  .


46. Fons et origo boni, Iesu, pius esto Brunoni
Ne leo tangat ouem, fer, bone Pastor, opem,
Agnus Bruno tuus sit, sit non demonis hedus,
Si meruit penas, parce reo, bonitas



S. Petri Trecorum  .


47. Ut titulus dicit, mundi tentamina uicit
    Bruno uir sapiens, iussa Dei faciens.
Spreuit opes multas, sibi nec fuit ulla facultas,
   Sed quidquid potuit, fratris exhibuit.
Fugit ab hac uita, monachus fit et hinc eremita;
   Dum sic abstinuit, regna poli meruit.
Sed quia iure pari decet hoc pro fratre precari,
   Poscimus ut requies sit tibi queque dies.



S. Petri insule Germanice  .


48. Mortua, mors, utinam ue carcere clausa fuisses,
Nec tantum mundo Doctorem subripuisses,
Pro quo nos petimus Christum, fontem bonitatis,
Ut det Brunoni munus solite pietatis.
Christe, Patris uerbum, regnum concede supernum
Brunoni famulo, qui se tibi pectore puro
 uiuens coniunxit mundanaque gaudia spreuit.
uos igitur, fratres, eremitica claustra colentes,
Quod nos pro uestris facimus, nunc reddito nostris,
Subtracti leto potiantur quo paradiso.



S. Stephani Catalmiensis ecclesie  .


49. Commisit protoplastus homo, cur postera proles
   Patris facta luens tendat in interitum?
Omnes intereunt, sed non omnes cruciantur.
   Mors uenit iniustis, uita salusque bonis.
Hic igitur Bruno, uir sancte religionis,
   Mundum contemnens, celica promeruit.
Nos ergo Dominum deuota mente precamur,
   Ut qui iustus erat iustificetur adhuc.



S. Petri cenobii de Monte  .


50. Nos gessit moriens Christus de morte resurgens;
   Spes in morte Deus, gloria sola Deus.
Brunoni requiem tu confer, Christe, perennem,
   Gaudia cum sanctis sint sibi pro meritis.



S. Basoli  .


51. Bruno polum subeat, quem strenua uita uenustat,
   Quod merito fidei gloria crescat ei.



S. Marie Remensis metropolis.


52. Hic Pater eximius fundator relligionis
   Exemplar sese fratribus exhibuit,
Dans illis formam spernendi uilia mundi,
   Celestis patrie premia dum sequitur
 Pro cuius culpa non credimus esse gemendum,
   Quem iam gaudentem credimus in requie.
 Nam si cui sancto requiem bona uita meretur,
   Huic quoque pro meritis summa datur requies;
Qui cum multimode nostra polleret in urbe,
   Solamenque suis atque decus fieret;
Cumque faueret ei fortuna per omnia, iamque
   Hunc preferremus omnibus et merito:
Namque benignus erat omnique peritus in arte
   Facundusque satis diuitiisque potens,
Omnia postposuit Christo nudumque secutus
   Christum, cum multis suscipit hunc eremus  .
Propterea requiem sibi credimus esse paratam.
   Si tamen ulla leuis hesit ei macula
,
   Hanc Deus abstergat dando sibi ueniam.



Alius eiusdem ecclesie.


 53. Ut seruire Ioseph domine contempsit amori,
Et fugit amplexus incestos mente uirili,
Sic contempta iacet, Bruno, tibi gloria mundi.
Amplecti dum te cuperet tibi brachia tendens
Multas mundus opes multos obtendit amores;
Tuque fuga lapsus, pompali ueste reiecta,
Amplectens eremum uestiris sorte beata.
Hunc tantum talem celestibus esse sodalem
Credimus, hunc rogitat fratrum deuotio tota,
Ut Domino pro se dignetur fundere uota:
Pars tamen interior si traxerit ab exteriore
Quid sordis, Deus, hoc pietatis dilue rore.



Item alius eiusdem.


54. Iudicis examen uenturi Bruno pauescens
 Mundanas contempsit opes eremumque petiuit 
Atque suauis ibi fructus emisit odoris,
Ad Christum reuocans quos gloria uana fefellit.
Nocte dieque Dei preceptis inuigilabat
Omnibus exemplar, eremi quos uita decorat.
O quam felici meriti mercede fruuntur,
Qui socii turmis celestibus efficiuntur,
Lucis et inueniunt loca, que sunt nescia pestis,
In quibus eternis celebrantur gaudia festis,
Ad que suspirans hic dissolui cupiebat,
Posset ut in Christo sic conregnare beatis!
Denique finito certamine carne solutus
Optatisque fruens conscendit ad ethera liber.
uerum si quid ei terrene sortis [sordis] adhesit,
 Quatenus ad tumulum [cumulum] mercedis nil sibi desit,
 Pulsemus Dominum precibus, quem cuncta uerentur,
Nulla quod inferni tormenta sibi dominentur.



Alius iterum eiusdem.


55. Iste uir Elie par Baptisteque Iohanni,
Hic eremi cultor fuit et bonitatis amator,
Hic Abrahe similis pius exstitit atque fidelis;
Iste uelut Petrus Domini mandata secutus
Omnia contempsit et Christo pauper adhesit;
Maluit hic Christo pauper, quam uiuere mundo
Diues, sicque Dei plene precepta peregit.
Sed quia, que mundi sunt, mors rapit omnia secum,
Mundo sublatum iunxit celestibus istum.
Nos uero Domini deposcamus pietatem,
 Ut tanto Patri mundani si quid adhesit
Pulueris, abstergat Deus illud fons pietatis.



Adhuc alius eiusdem.


56. Quem tenerum docuit mater Remensis alumnum  ,
Propositi tenuisse fidem letata Brunonem,
Migrantem ad Dominum lacrymis precibusque salutat.



SS. Martyrum Sergii et Bacchi Andegauensis  .


57. Iusti uel reprobi manet unica sors moriendi
Et simul ad finem deducit transitus idem;
Sed iudex operum sedes discernit eorum:
uir bonus ad requiem transit, peccator ad ignem.



S. Petri cenobii puellarum  .


 58. uite forma pie, totius acerra sophie,
Bruno pater, uita si transmigrauit ab ista,
Ad Domini nutum liquet illum carne solutum,
Qui iustum merita uoluit donare corona;
Quem licet ethereis fidamus inesse choreis,
Haud tamen obsequii deerunt solacia nostri.



S. Symphoriani martyris in urbe Remensi  .


59. Si quid lugere de morte iuuetque dolere,
Tunc nos tristemur, super hoc quoque Patre fleamus;
Sed quia nec luctus nec clamor ad ethera ductus
 Quemquam de morte ualet ad uitam reuocare,
Oremus Christum, pro nobis in cruce fixum,
Celesti uita potiatur ut hic eremita.
Scribimus hec uobis et idem, petimus, date nobis.



Ecclesie SS. Trinitatis  .


60. Ut petitis, fratres, a nobis, sic faciemus;
Sed Bruno cum Christo regnat, sicut reputamus,
Quem cruce prelata sectatus hic est eremita,
Illecebris mundi constanti mente repulsis.



S. Dionysii Remensis  .


61. Cunctas liquit opes, cunctos simul orbis honores
Pro te, Christe Pater, pro celi munere pauper
Bruno factus iter, quorum fuit ante magister 
Quattuor ut fontes, ex una parte meantes,
 Quos paradisus habet, mundi per regna fluentes
Exundant terras, sic hic quos imbuit, ornat,
Implet et informat, inflammat, dirigit, armat,
Cudit et illustrat et adhuc regit, excolit, aptat.
Syderis instar orat cunctis, quos ipse docebat.
Inter celicolas Christi requiescat in aula.



S. Remigii Francorum apostoli. 


62 Ne doleatis, oues, Pastoris funere flentes;
Nam non est flendus, fuerat cui uiuere Christus
Atque mori lucrum superando demonis astum,
Hic Pater eximius, nobis merito uenerandus;
Nec solum nobis, sed quos sol flammeus urit.
Quem fouet ipse Deus, quem iam retinet paradisus
In requie pacis, cur talem, queso, doletis?
 Raptus enim mundo donatur uiuere celo,
Et uiuit uere, studuit quia uiuere iuste.
Conregnare tibi, Deus, annue, quesumus, illi
Aeterna requie dans tecum perpetuari.



S. Nicasii Remorum archiepiscopi  .

63. Deus, fidelium lumen et animarum, animam huius uiri catholici ab omni soluat uinculo delictorum.



SS. Martyrum Timothei et Apollinaris  .


64. Huius Doctoris fuit hec uis cordis et oris,
 Ut toto cunctos superaret in orbe magistros:
Sic meditando bonus fuit atque loquendo disertus.
Huic se tota dedit sapientia totaque sedit
Huius in arcanis diues penetralibus hospes.
Quod dico, noui, mecum quoque Francia nouit,
Et totus nouit per climata quattuor orbis.
Hec illum docuit res huius spernere mundi
Et solum fecit perquirere gaudia celi.
Huic si quid sordis de carnis lege cohesit

Omnipotens tollat, qui crimina nostra relaxat,
Impleat atque sibi uotum, quod semper amauit.



S. Bartholomei apostoli in monte Or  .


65. Orbis amarescens claudescit pondere mortis,
Et trahit ad speciem humane per deuia sortis,
 Mergit et exsilio propriorum queque tabescens.
Unde tumescis, homo miser, hac etate senescens?
Fonte Caribdineo mergeris ad ultima finis,
Ac cinis in cineres solueris, ut umbra lucernis.
Est labor eius amor et inextricabilis error,
Defectu cuius animam complectitur horror,
Postquam nudata fuerit de carcere carnis
uel Satane ducibus, heu! circumsepta cateruis.
Quod metuens animosus in hoc discrimine Bruno
Seruitio penetrat eremum certaminis uno;
Linquit opes mundique decus, ne gloria pena
Fiat in interitum, sed currens nectare uena
Dulcescat fluctus animi cordisque tenorem
In se constringens scelerum constringat amorem
Per cursus uarios operum uirtute bonorum,
 Mortificando caput mortis cum iure malorum.
Quapropter meruit consortia Celicolarum
Liber ab hoste stygis aut rerum tartarearum,
Et sociatur ei per quem reparabitur orbis,
Quam longus meta tam purus denique morbis,
Quo requiescat amen misera de morte resurgens
Nec ledat serpens feda prurigine turgens.



SECTIO III.



Titulus S. Marie Laudunensis  .


66. Bruno decus cleri, decus et prudentia mundi,
Dum fuit in terris, florebat acumine mentis,
Dum fuit inter nos  , florebat et in documentis.
Integritas morum cumulum suppleuit honorum;
 Sed postquam nostra delegit cedere uita,
uester collega uestrisque locis eremita
Deposuit curam penitus totius honoris,
Amplectens curam Christi solius amoris.
uos igitur, fratres, eremi deserta colentes,
Fallacem mundum sic iam superasse uidentes
Egregium Patrem, ne triste feratis obisse,
Quem nos regna poli diuina putamus adisse.
Cum sit celicola, potuit quid maius habere?
Dum fuit in terris, hec illi uota fuere.



Alius eiusdem.


67. Gaudens doctorem; quem Francia, Bruno, recepit,
Clauderis in terra Calabrinus nunc eremita;
   Quod clamant omnes, ut tibi sit requies.



Monialium S. Ioannis Baptiste  .


68. Bruno laudaris, tua uita decens renouatur
uersibus et scriptis, nec, quanta fuit, memoratur.
Ipse pius, simplex, plenus Deitatis amore,
Impiger et mundus fuit, omni dignus honore.
uiuit adhuc Bruno, sibi traditur a Patre uita.
Clericus ipse fuit, fit monachus, hinc eremita.
Nunc iacet exsangue corpus, tamen hoc ueneratur.
uiuit adhuc Bruno, cuius flatus gratulatur.
Ipse fatigatus per tempora necque reatus,
Nunc sibi concedat Deus, ut semper requiescat.



S. Nicolai de Saltu uedocii  .


69. Haud doleat quisquam, morti succumbere quemquam,
Cum uiuat potius. Qui corporis enecat estus,
 Hic in perpetuum ius mortis uitat acerbum;
Et tibi det iugem cum Sanctis, Bruno, quietem.



B. Marie Noniandi  .


70. Egregius Bruno non est laudandus in uno,
Qui docuit clerum, pater exstitit et monachorum,
Atque Deo charus per claros splenduit actus,
Omnibus hic nobis sit semper commemorandus,
Ipsius ut statum capiat Deus immaculatum,
Missis et psalmis societur ciuibus almis.



Alius eiusdem.


71. Dum uixit Bruno, monuit fecitque monendo,
Ut nobis mundus uilescat, ne pereamus.
Mundus habet fraudes, istis coniungit et artes.
 Denique mellitis incautos uulnerat armis,
Mellificatque dolos, ut sic perdat male cautos.
Nostro Brunoni nunquam potuit dominari;
Ne dominetur ei, nudus deserta petiuit,
Mansit et in pace, pax ut sibi longa maneret.



Ecclesie Suessionensis.

72. Suessorum mater ecclesia  fratribus dilectissimis, et Deo caris consistentibus in eremo, que dicitur Turris, conuersationem supernam habere semper per Christum. Piissimi ac Deo dilecti Patris, uere uenerabilis Brunonis, cognito sancto ac glorioso decessu, dulciter super tali, tantoque uiro commoti fuimus; Officium autem eius felici anime fidelium more impendimus, et ad eius beatam memoriam anniuersarie recolendam diem quo  carnis carcere egressus est, quomodo a uobis denuntiatam accepimus sanctam eius resolutionem, in nostra matricula scripsimus, orantes, et deprecantes, ut eius sanctissimis uestrisque precibus adiuuemur tam uiui quam defuncti. Amen.



SS. Medardi et Sebastiani Suessione  .


73. Plebs pia Medardi, regalis et inclyta Sancti,
Flentibus et mestis solamina grata salutis.
Qui gemitis functum, functi deponite luctum,
Nil iuuat exstinctum deflere, dolere sepultum.
Sed potius uoto prosint libamina sancta.
Hec tribuantur ei, quicunque pericula mortis
Pertimet, horrescit, pereuntibus omnibus orbis
Continuis precibus succurrat, et auxilietur.
Dum petit et rogitat, pro se quoque quisque laborat.
 Cum Moyses orat, superat plebs Isrelita,
Dum cessat uotis, cadit illico, uincit et hostis.
Nos simul oremus, nec cesset spiritus ullus.
uota iuuant hominem, dum uiuit et exit ad horam.
Que perimit uitam, tulit improba mors eremitam,
Que nocet et ledit iustum, satis impia ledit.
Hec tam crudelis necat insatiata Caribdis,
Quos uouet omniparens nullum miserata dolores,
Saluet ab hac hominem, qui pertulit in cruce mortem,
Et uitam tribuat, quam non Proserpina rumpat.



S. Marie Blesensis  .


74. Bruno, uir egregie probitatis, gemma sophie,
Cuius honestatis sit presens chartula testis.
Pacis habet fidem celi translatus ad edem.
Ergo laudemus Dominum, ueneremur, amemus,
Per quem seruorum decoratur uita suorum.



Alius eiusdem.


75. Usus eras eremo liquisti terrea, Bruno,
Nec mors morte tua annuit penitus tua iura.
Soluitur in cineres corpis, fit celicus heres.



S. Krileffi Blesensis  .


76. Contrahit omnishomo primi discrimina fati,
Et cuncte uitium nocet Eue posteritati.
Exercens igitur studium mors impietatis
Aggreditur, soluitque uirum tante probitatis.



S. Marie Bernaci  .


77. Doctor doctorum fuit, exemplarque bonorum
   Nostris temporibus Bruno uir eximius,
Esseque penalis culpe nil credimus illi,
   Ipse Deum nobis conciliet meritis.



S. Crucis Aurelianensis  .


78. Summum Bruno decus et gloria temporis huius,
Carne iaces, sed parte manes meliore superstes,
Et iusti recipis nunc premia grata laboris,
Preclaris merito doctoribus associatus.
uiuens in Christo nostri, uir sancte, memento
Doctrineque tue, que toto fulget in orbe,
Christo funde preces, mereamur ut esse sequaces,
 Quique Deum pro te fraterno more rogamus,
Bruno, tuis semper precibus, uir sancte, iuuemur.

uos quoque, sanctissimi fratres, qui tantum ac talem patronum ad celos premisistis, omni humane compassionis dolore postposito, gaudete et exsultate in Domino, dignosque tanto Patre uos fuisse moribus ostendite, ut, ipso pro nobis intercedente, dignetur uobis Dominus, si non scientia parem, honesta saltem uita consimilem Patrem prouidere. ualete.



Abbatis S. Ioannis Suessionensis cenobii  .

79. Dilectis in Christo et Deo dignis fratribus,  Calabrie reuerendis eremitis, in monasterio sancte Dei Genitricis semper uirginis Marie Deo famulantibus, Petrus sancti Iohannis Suessionensis canonicorum regularium humilis abbas, totaque fratrum cum eo degens et Deo seruiens congregatio, bene incepisse, melius perseuerare, feliciter consummare. Audito beato fine sancti Patris uestri et magistri mei Brunonis, a cuius ore sane doctrine fluenta plerumque haurire contigit, et, si opere non compleui, de absentia uehementer tristamur, carnales euasisse angustias et requiem adeptum esse et cum Deo uiuere, prout coniecturam de mundicia et perfectione transacte uite, nobis satis note, facere possumus, uehementius congaudemus. Eius ergo memoriam tum quia magister noster fuit, tum quia  precibus eius et uestris confidimus, tanto apud Deum efficacioribus, quanto sanctioribus, hoc modo habituros, promittimus triginta diebus missas et uigilias pro remedio eius uestrorumque fratrum defunctorum celebrantes. In libro autem, ubi nomina fratrum defunctorum scripta sunt, nomen eius conscribimus, anniuersarium depositionis eius diem debita ueneratione, Deo uolente, celebrabimus, et omnium beneficiorum que apud nos fiunt et in locis que ad nos pertinent, eum participem desideramus et uos participes suscipimus.



S. Symphoriani martyris Beluacensis  .


80. Abbatem sanctum narrant hunc scripta fuisse,
Commissumque gregem uirtutis iter docuisse;
Ergo si uixit rotulus  testatur ut iste,
 Te sibi perpetuam requiem petimus dare, Christe.



S. Quintini Beluacensis  .

81. Humilis congregatio sancti Quintini Beluacensis, sperans, patrocinio reuerendi Patris sui Brunonis apud Deum se adiuuari, obedienter ei tricesimum  ascribit et cum fratribus suis memoriam ipsius uestrumque omnium amodo tenebit.

Raptus ab hac uita Christum sitiens eremita,
Ne mala mutarent sanctam presentia uitam,
Quidquid proposuit uiuens, moriendo probauit,
 Proderit Ecclesie fidei uestigia nosse.
Quidam frater de prefata Ecclesia, Gauherius nomine, sancte recordationis uiro, quem multum diligebat et solum nostris temporibus mundo renuntiasse, predicabat, tricesimum faciet et quandiu uixerit, inter familiares suos in memoria diligenter habebit.



S. Luciani Beluagorum apostoli  .


82. Dux eremitarum, lux corruit ecclesiarum,
Hunc eremus plorat, quem quisque fidelis honorat.
Est etenim dignus, quoniam fuit ipse benignus.
Nam mundum spreuit mundanaque cuncta reliquit,
Exercens uitam de se faciens eremitam.
uerus in ethereis eremita sit ipse choreis,
 uiuens cum nostris hic fratribus attitulatis  .



S. Fusciani de Sylua  .


83. Bruno, uir excellens, probus et uitiosa repellens.
Discipulus Christi, uita testante, fuisti,
uita, quies, sine nocte dies, reparatio mira,
Ipso dante tibi, pateant ad gaudia uera.



S. Petri Corbeie  .


84. Diuitias Bruno mundanas postposuisti,
Exemploque tuo postponendas docuisti,
Et loca deserti pro Rege poli coluisti,
Dulcibus alloquiis multorum corda rigasti,
Talibus extemplo factis exstas imitator
Sanctorum Patrum, qui doctrinis uiguerunt,
Illic insidias hostis per tempora multa
 Passus mansisti, cuius fraudes superasti.
Nunc tamen in Christo complesti fine beato
Mortalis uite cursus, et gaudia uite
Perpetue defunctus habes, hec est tua merces.



S. Quintini uermandensis  .


85. Dum moritur Bruno, moritur, quod traxit ab uno,
Stat meritum cuius, quia uiuit spiritus eius.
uita beatorum, spes atque corona piorum,
Ipsum sydereis societ super astra choreis.



S. Petri Lehunensis ecclesie  .


86. Mortuus hic uiuit, quia, spretis omnbius, iuit
Cum cruce post Christum, dum mundum linqueret istum
Hic nullum lesit, Domino quia semper adhesit.
Hinc uitans penas sedes sortitur amenas,
Ad quas Altitonans, iustis pia premia donans,
Ad conuiuendum nobis donet ueniendum.



S. Fursei Perone  .


87. Hic uir uirtutis, uirtutibus inde secutis,
Per meriti florem capiat sine fine decorem.
Ipse Deus, quo queque reguntur et omnia constant,
   Bruno, tuo donet gaudia spiritui,
Terra licet tua membra tegat carnalia uilis,
    Spiritus in celi transeat alta tuus.
Bruno pius pastor, uitam ducens eremite,
Attribuente Deo, mereatur gaudia uite.



B. Marie Alrenensis ecclesie  .


88. Sancte Bruno, uenerande Pater, ueneranda propago,
Celica iussa tenens, uiuas celestis imago.



S. Petri Ducurtensis ecclesie 


89. Declinare mori nescit sapientia mundi,
Nec rem cum uoce declinat sexus uterque.
Ast ego, ni fallar, Bruno declinat utrumque.
Sed ruit in Libra  , merito quia sors fuit equa.
Pura fuit uita, sapiens fuit hic eremita.
Appensus libre discrimen nesciat ire.

 Notificamus igitur uobis, fratres karissimi, prout flagitastis, nos huic Ecclesie catholice filio tricennarium et anniuersarium diem et in catalogo fratrum nostrorum inscriptione deuote conscripsisse.



S. Saluatoris Aquiciensis cenobii  .

90. Ego Aimericus, huius pretitulati cenobii  abbas, anime inclyti et famosi magistri Brunonis precibus, licet exiguis, eternam ab eterno et pio Saluatore requiem imploro et diem obitus ipsius Brunonis in Calendario notaui.



Cenobii Marcemensis  .


91. Excessit tandem, defuncto corpore pridem,
Excedens animo famosus carmine Bruno,
Qui tulit exilium uiuens in corpore mundum.
Hinc se submouit, eremita bonus latitauit;
Sed bene sic latitat, operum dum luce coruscat.
Delectatur ibi cernende spe Deitatis,
Qua nunc perpetuo celis fruitur penetratis.



S. Amandi Elnonensis ecclesie  .


92. Hic, quia dum uixit, mentis consedit in arce,
Huic quoque displicuit, quidquid fit demonis arte.
 Post mortem carnis celesti conditur urbe,
Sedes pro meritis datur huic, que digna sophie,
Cui uiuens studuit non ficto cordis amore.
Hinc pro morte Patris luctus omittat ouile,
Orbatum quamuis sit multe lucis honore.
Gaudeat at merito, sicut gaudet Pater ipse.
Quod facimus uestris eadem nostris facitote.



S. Petri Islensis ecclesie  .


93. uera fides Christi laxat peccamina mundi,
Cuius facta caro ligno crucis hostia Patri.
Quod qui corde bono credens uotis imitatur,
Ipsius uite consortia leta meretur;
Cuius Bruno Pater conciuis ut efficiatur,
Iudicis ad thronum deuotio digna feratur;
 Prosit defunctis oratio mutua nostris.



S. Marie Mecinensis ecclesie  .


94. Commemorande Pater Bruno, Christi pia Mater
Dignetur Natum pro nobis in cruce passum
Poscere, celestis donet tibi premia regni;
Quo tecum fratres nostri sint atque sorores.



S. Marie Formosellensis ecclesie  .


95. Frustra conquerimur iustus si morte sopitur.
   Omnibus una uia proueniens uaria
Tristia damantis, dat gaudia plena beatis.
   Ergo beatus erit qui bene transierit.
Felix hic Bruno, cui consonat ore sub uno
   Laus modulata piis, comptaque tot studiis.
Nosque precamur ei lumen lucere diei,
   Qui non temporibus concidit aut uicibus.
uos quoque pro nostris oretis commemoratis,
Sic sic concludo breuiter, celeberrime Bruno,
Cui famulabaris, Christo sine fine fruaris.



S. Donatiani Brugensis ecclesie  .


96. Hic cultor ueri, dum uixit, gloria cleri,
Carne resolutus habeat nunc gaudia tutus.
 Que petitis uestris, fratres, impendite nostris
Et qui lector ades, dic Sit ei requies.



S. Nicolai Meltensis ecclesie  .


97. Mors breue nomen habet, sed nomine dura sub ipso
   Sors latet, et sors, que non breue ius habeat.
Calcat opes et sceptra quatit, cathedrasque supinat,
   Nemoque nouit ubi, quando uel unde uenit.
Sensus, honor, meritum, species, uis, res, genus, etas,
   Omnia uanescunt mortis in articulo.
Hec cum cuncta forent tibi, Bruno  , pridie Nonas
   Octobris tamen es mortuus ipse modo.
 Magne Pater, qui cuncta potes, cui competit uni
   Interiora uiri cernere funditus, et
Parcere peccatis, dare post obitum medicinam,
   Parce uiro tanti, sisque medela sibi.



SECTIO Iu.



Titulus S. Petri Pictauis  .


98. Sunt dure sortis nigre spectacula mortis.
Ullius exors et fortune libera mors est,
 Cunctorum cladem trutina que librat eadem.
Sicut priuato, sic parcit nobilitato,
Angustosque lares uacuat, sicut populares.
Nam iuuenis, flores, decus, et decor, res et honores
Preter diuina sunt omnia sub Libitina.
Hunc obiisse uirum, non ergo sit hoc tibi mirum.
Sed qualis fuerit, si forte rudis mihi querit,
Soluat et euoluat cartham  rursusque reuoluat.



B. Marie Pictauis  .


99. uiuis et in celis gaudes, eremita fidelis,
Quem felix esse sequitur, fugit omne necesse.
O Patrem sanctum, pro quo scelus est dare planctum,
Cuius gaudere nequit ulla lues abolere;
uiuere cui Deus est, cui lux, cui uera salus est!
 Euge, Dei uerna frueris mercede superna.
Accipis inuentum modico sudore talentum,
Quod prudens Domino soluisti fenore bino.
Pro meritis tantis tibi clamant uerba Tonantis
Utere, serue bone, mecum summa regione.



S. Hilarii Pictauis  .


100. Brunonis uite seriem spectent eremite,
Mundum florentem, mundanos decipientem
Qui dum conspiceret, sed mundi labe careret,
Dum sibi uilescit, dum fetida gaudia nescit,
Inherens Christo seclo discessit ab isto.
Hac caruit uita Bruno, felix eremita,
Est Dominum nactus, cum dictis consonet actus.
Non igitur flemus quem sic migrasse uidemus.



Alius eiusdem.


 101. Hoc dum uixisti mundo, uestigia Christi
Pluribus exutus uitiis, es, Bruno, secutus;
Ergo tibi Christus prestabat regna polorum,
In quibus exsultat letissima turba bonorum.



S. Radegundis Pictauis  .


102. Rex immense Deus, qui uerbo cuncta creasti,
Qui sanctis requiem celestia regna parasti,
 Quique tuos ducis ad celica gaudia lucis,
Fac hunc gaudere cum sanctis sede polorum,
Qua gaudet uere cetus sine fine bonorum.



B. Marie ac S. Cypriani martyris  .


103. Omnis imago boni sis clemens, Christe, Brunoni;
Hic eremita fuit, unde tibi placuit.
Que post oblitus cupiens hoc uisere littus,
Te non per speciem, sed uidet ad faciem.



S. Ioannis euangeliste Pictauis  .


104. Gallia, festiuas postponens carminis odas,
Nunc lugubres cantus et metos excipe planctus;
Namque tuus doctor, quondam per celica ductor,
Bruno pius moritur, flos feni subtumulatur.
Hinc est quod doleas, sed uiuit, pone querelas,
 uere pro meritis iustis sonatur [sociatus] in astris,
Cum quo sint nobis, tibi nec non gaudia lucis.



S. Petri uirsionensis cenobii  .


105. Turrinis monachis sit pax per secula cunctis.
Dum Phebus radios, per cosmum tendere fuluos
Inciperet, baiulus uester, pro funere Patris
Deflens, huc uenit, quem mors inimica peremit,
Cuius non pro anima celebrauimus ordine uota,
Ut mos Ecclesie sancte cognoscitur esse,
Ipsiusque animam Christo commisimus almam.
Nam donec uixit, Domino seruire cupiuit,
Moribus instructus, diuino lumine fultus,
Fratribus atque Deo mansit dilectus in euo.



S. Martini pleni pedis  .

 106. Quoniam nullus suarum uirtutum precumue remige huius exitialis uite naufragium ineuitabile quoquomodo potest euadere, celestisque immarcessibile premium obtinere; quod catholicam decet religionem, fratres, exposcitis. Ut igitur, eius uestrisque precibus nostrorum rubigine criminum saluberrima decocta, purgemur, uestri Patris diem recolemus anniuesariam.



S. Maximini Miciacensis cenobii  .


107. Doctus psalmista, clarissimus atque sophista, i. e. philosophus.
Gallia quem mire sua deberet sepelire,
 Ut fertur Calabris nunc Bruno sepultus in agris,
Hac functus uita, sub temporibus stabilita,
Transeat ad uitam sine temporibus stabilitam.



Alius eiusdem.


108. Bruno consurgat Regi, cui crimina purgat,
Sanctorum Christo, eui mundo uixit in isto.
Excessit uita monachus, sapiens eremita,
Hinc clerus tristis moneatur uersibus istis
Premia donantem Dominum rogitare tonantem,
Ut det ei requiem, plebs pia dicat Amen.



S. Marie Parisiorur 


109. O uos mundani, qui re gaudetis inani.
Spernite culturam carnis subito perituram.
Corpus enim uastum, uaria pinguedine pastum,
Quo magis impletu, putidum magis efficietur.
 Cur impinguatur caro, qua uermis satiatur?
Cur adeo cupimus bona, que retinere nequimus?
Quos male seducit mundus per deuia ducit,
Et sectatores carnis fallit per honores,
Blandaque pretendit, dum nobis retia tendit.
Est et in hoc mundo mundanis sollicitudo,
Penaque lucratur penam, caro bis cruciatur.
Qui lucra sectantur, subita nece precipitantur
Et subeunt antrum carnes animeque barathrum.
Hec satis attente pertractans Bruno repente,
Ille magistrorum decus, informatio morum,
Remigium turbe Remensis, maior in urbe,
Mundum despexit, iter ad celestia flexit,
uilibus indutus pannis te, Christe, secutus.
Huic igitur celi pateant populoque fideli,
 Cum quo letatur Bruno, semper sociatur.



S. Petri Resbacensis  .


110. Temporibus nostris, finis dum proximat orbis,
Exstitit in mundo proximus iste Deo;
Nam diues fuerat, mores sapienter agebat,
Contempsit cuncta, post pauper et est eremita
Factus pro Domino, qui solus regnat in alto.
Iste uiam carnis tenuit: per secula felix
Sit pietate Dei, qui secula morte redemit.



S. Petri Latunacensis  .


111. Arbore de quadam fructum gustauerat Adam,
 Arbore post de qua sors imminet omnibus equa.
Si non peccasset, genus humanum recreasset.
Sed quia peccauit, morti mala cuncta parauit.
Ergo dolor, luctus, lacrymarum fundite fluctus,
Quod mors sic mordet, seuit, ruit, omnia sorbet.
Hac ruit omnis homo pro gustato male pomo.
Hic ualet et uiuit, mox terre membra reponit
Sic caro flos feni, fit fenum gloria mundi,
Dum iuuenum flores marcescunt atque decores.
Cum paruo magnus, cum iusto transit iniquus.
Hoc probat omnis homo, sed, homo quod comprobat omnis,
Intulit ipse pater, sed quod pater intulit ipse,
Expulit ipse Deus, sed quod Deus expulit ipse,
Nobile fecit opus, sed opus, quod nobile fecit,
 Sentit origo sequens; sed et hoc, quod sentit origo,
Sensit et hic Bruno: quoniam Bruno sentit et iste,
uiuit in eternum, non ergo fleamus ob ipsum.
Si qua tamen gessit, Domino que non placuere,
Os, mens, lingua Deum non deneget ista rogare
O Theos, alpha boni, da celica regna Brunoni.



S. Petri Neocastrensis  .


112. Hac uixit uita dum felix hic eremita,
Dictus Bruno bonus, noster per cuncta patronus,
Quo uixit pago, uiuens permansit imago
uere iustitie, doctrine, philosophie,
Exemplum cunctis qui dans ratione potitis
Struxit structuram, quam nouit non ruituram
Aetheream sedem, per secula cuncta manentem
In summis celis, ubi gaudet Bruno fidelis,
 Cuius mirantes uitam; mores imitantes
Omnes oremus prece, qualicunque ualemus,
Hic ut tam dignus, tam uerax tamque benignus
Pro nobis toto fundens oracula uoto,
Quo gaudet letus, celesti culmine fretus
Nos congaudere faciat secumque manere



S. Trinitatis Falesie  .


113. Tanti doctoris fuerat de morte dolendum,
Omnibus atque bonis noctesque diesque gemendum,
Si possent luctus hominem reuocare sepultum,
Et lacryme fructus facerent, non plangere stultum.
 Sed quia missarum lacrymis suffragia prestant
Atque preces hominem iuste super ethera gestant
Hymnis et Psalmis, precibus grex ergo fidelis
Christi poscat opem, missis omnino querelis,
Ut faciat celis animam residere Brunonis,
Ne populetur ouem, conseruet ab ore predonis.



S. Geruasii eiusdem loci  .


114. Gallia multorum mater, nutrixque uirorum,
   Isti quando pares es habitura mares?
Iste tuus quondam doctrine prebuit undam
   Gentibus et cleris: heu bona fama peris!
Francigene gentis nil confert littera, sentis,
   Hoc obeunte quidem, nunc habes inde fidem.
Istius fossa Calaber tumulus tegit ossa.
   uiuere prestet ei gratia magna Dei.



S. Marie Tornacensis  .


115. Quem genuisse Colonia, Francia uult aluisse  ,
Gloria Bruno pater, genti communis utrique,
Ascensu facili sociatur ad agmina celi,
Quorum ciuis erat, etiam dum uita manebat.
Non tamen hinc frustra comes est oratio iusta.
Conferat hoc Dominus, meritis quod defuit eius.



S. Petri Blandinensis cenobii  .


116. Est commune mori, mors nulli parcit honori.
   Mors est uita piis, pena diurna malis.
Ibimus absque mora, sed qua nescimus in hora,
   Est quia uita breuis, fluxa, caduca, leuis.
Ecce, satis scimus, quod non euadere quimus,
   Et quis erit finis, uernis et inde cinis.
Dum uixit, uita nituit satis hic Eremita,
    Mortuus ipse tamen pace quiescat: amen.



S. Leodegarii martyris  .


117. Poscitis auxilium, prebeat quod Christus in euum.
   Brunoni petimus migranti corpore Summus
   Quatenus optati concedat munera regni.



S. Bauonis in Gandauo  .


118. In uerbis quanquam nobis sit magna facultas,
Non pro posse tamen, sit prodere uerba uoluntas,
Sed flentes breuiter dicamus: Summe magister,
Brunoni charo tibi Rex, in carne fideli,
 Cui super omne bonum placuerunt gaudia celi,
Illud des esse, quod nusquam nouit abesse.



S. Marie Connatrensis in Anglia  .


119. Hunc pietate sua rex Christus in arce polorum
Collocet, atque frui requie concedat eorum.



S. Audomari episcopi  .


120. Exemplum miseris mortalibus esse solebas,
Ut colerent Christum, quem semper, Bruno, colebas;
Pro quo diuitias spreuisti totius orbis,
Ut tibi perpetuas daret auctor totius orbis.
Ergo uera fides, quam tu semper coluisti,
Te trahat ad Christi requiem, quam, Bruno, petisti.



S. Pauli apost. Lundoniensis  .


121. Tanti fama uiri diffusa sub ultima mundi
Excitat ardentes in digna precamina mentes,
 Et, licet, ut quimus, complere petita uelimus,
uota probatorum passim promissa uirorum
Nos pro posse monent, Dominum memorare Brunonem,
   Decessumque sui missis celebrare quotannis.

Archidiaconi Rengerius, Walterus, Quintilianus, Robertus, Durandusque scholasticus, Theobaldus, Arturus, ceterique omnes canonici ecclesie sancti Pauli Lundoniensis salutamus fraternaque dilectione impertimus eremitas ecclesie sancte Dei genitricis Marie Turris Calabrie, concedimusque ut petiistis, anniuersarium fieri singulis annis reuerendo magistro domino Brunoni seruo Dei cunctisque fratribus cenobii uestri pridie Nonas Octobris; id concessimus publico consensu fratrum nostrorum nomenque  eius nominibus fratrum nostrorum ascripsimus in memoriam predicte commemorationis.



S. Petri Cassellensis ecclesie  .


122. Brunonis uermes carnem pascuntur inermes,
Proh dolor! immensi uas sensus et bonitatis.
Non tamen est inde, quod defleo; nam mihi constat,
Illum sanctorum conciuem, sed quia cetus
Ipsius meret priuatus Patre benigno.



S. Marie Atrebatensis sedis  .


123. Lux eterna Deus, preter quam nil ualet esse,
 Qui nobis uoluit nasci de semine Iesse,
Participem faciat te, Bruno, sue bonitatis,
Qui fons multifluus est mirifice pietatis.



Alius eiusdem.


124. Recte, Bruno, uie dux et fons philosophie
   Non aliter docuit, uiuere quam studuit.
Dum bene uiuendo fecit, quodcunque loquendo
   uir bonus ostendit, celitus emicuit.
Unde sibi merces donetur gloria perpes
   Ac diuturna quies et sine nocte dies.



S. uedasti Nobiliaci cenobii schole  .


125. Ploret uita breui serie quod transeat eui;
Transit enim, quidquid iam presens cernitur esse.
Sic decet, idque petit, quod habet natura necesse.
Gloria stat rerum, perit hec in tempore finis.
 Nil habet eternum, nisi sint imitamina ueri.
Ergo quisquis homo uult prudens esse uideri,
Diligat hec tantum, que sunt sibi dona salutis.
Si bene stant cure, bona lucis amando future
Non procuret ea, que sic fugiunt, uelut aura.
Quidquid habet mundus, est quedam captio mentis,
Ut seducat eam, semper uigil ars inimici.
Ille leo rugiens, querens, quem deuoret, hostis
Nunquam dormitat, nec prestat membra quieti.
Irrequieta manet omnis sua cura per horas,
Nec habet occasum furor hic, nec sacra uoluntas.
Unde, rogo, caueas, homo, ne tenearis ab illo.
Mente sed intentus superis et sensibus omne
Impendas studium, uero quo functus honore,
Diuino semper puroque fruaris amore.
 Deperit omne, quod est, sapiens simul insipiensque,
Pauper, inops, diues, quos uilis contegit urna,
Lege necis sumpta, sic fiunt puluis et ossa.
Iustus obit, moritur. Aliquo fit crimine lesus,
Nec caret macula communi lege creatus.
Cedit enim sorti, nimirum quam pater Adam
Per matrem meruit, quam littera nominat Euam.
Mens mea dum queritur super his, per plura uagatur,
Ampla nimis ratio per mentem multiplicatur.
 Clare pater Bruno, peto, sit tibi uita perennis,
Dicat Amen quisquis mihi respondendo fidelis.



Alius eiusdem.


126. Lumen et ordo uie ducentis ad alta sophie
Occidit, hinc cedens nature Bruno recedens.
Par pecudis brute. Tibi, Bruno, magister acute,
uiluit hic flore mundus, sterilique decore.
Flos fuit in feno, uiguit sub sole sereno,
Dum tua cantaret, studio dum musa uacaret,
Dum modo lactaret Remos, modo pane cibaret  .
Hinc tamen, abiectis opibus studiisque reiectis,
Clausus in obscuro frueris labamine duro,
Nilque sequens Bruno uarium, fundatus in uno,
Sic Pater, o Bruno, capis unum captus ab uno  .



SECTIO u.



Titulus S. Marie Morliuensis ecclesie  .


127. Floruit in mundo uir prudens ore profundo
Utilis est forma sors eius et ultima norma.
Sciuit enim uere, mundum non posse manere.
Calcauit flores eius, contempsit honores.
Nunc requies sibi sit, quoniam sacra pagina dixit:
Non est damnosa mors iusti, sed pretiosa;
Bruno Hierusalem conscendit spiritualem.



SS. Petri et Augustini Anglorum apostoli  .


128. Bruno pia uita celo uiuas eremita.
Reddidimus uestris, reddantur debita nostris.



S. Edmundi regis martyris  .


129. Transit ab hac uita Bruno pater ac eremita,
   Transeat in requiem spiritus eius: Amen.



Alius eiusdem.


 130. Annuat huic Dominus Brunoni gaudia uerus,
Agmina sanctorum, qui continet alta piorum.



S. Marie Spalinge ecclesie S. Nicolai Andegauensis  .


131. In mundo rutilat solis iubar et rutilando
   Transit et excedit sidera clara poli;
Sic et Brunonis sapientia tanta refulsit,
   Inter Francorum sidera solus ut hic
Esset cunctorum flos et fons philosophorum.
   Flos speciosus erat, fonsque profundus erat.
Ex hoc manauit sapientia tanta per orbem,
   Ut quos imbueret, philosophos faceret.
Splendor sermonis fuit et lux relligionis,
    Eius relligio scitur ubique satis;
Eius doctrina sunt facti tot sapientes,
   Quos mea mens nescit et mea penna tacet;
Eius in exemplo sunt multi relligiosi
   Et sectatores discipulique crucis.
Ipse crucem Christi tulit et sua cuncta reliquit,
   Seque negando sibi profuit ipse sibi.
Diues, famosus, facundus et generosus
   In mundo nituit, sed sibi displicuit.
Mundus et ipsius res et mundana potestas
   Non sibi chara fuit, omnibus abstinuit.
Nullus amor uel honor nocuere Deum sitienti;
   Sed querendo Deum fuit [fugit] in exilium.
Exsul erat patrie, loca presidiumque Marie
   Obtinuit, cuius filius ipse fuit.
 Felix exsul erat, quem uirgo Maria recepit.
   Hec sibi refugium prestet et auxilium
Fiat ei portus, cuius fuit integer ortus
   Filius eternus, sit tibi certa salus.

Religiosis fratribus in loco, qui Turris appellatur, Deo deuote famulantibus Lambertus abbas et tota congregatio Sancti Nicolai salutem et dilectionem. Dolori uestro et desolationi caritatis uisceribus compatientes dominoque Brunoni ex hoc mundo ad Patrem, ut credimus, transeunti congaudentes et triumphalis funeris debitum exsoluentes iustis petitionibus uestris et desideriis satis facimus, annuentes, ut illius depositio in Martyrologio nominibus fratrum nostrorum interscribatur et perpetua memoria recolatur.



S. Marie ecclesie Lincolniensis  .


132. Transisti mundo securus, maxime Bruno,
   Quem quia spreuisti, nil nocuisse puto.
Te uoluit rebus fallacibus illaqueare,
   Sed tibi prospiciens non cadis in laqueum.
Obtulit iste quidem, que pronus stultus adorat,
   Hoc est, diuitias et bona, que pereunt.
Et quia nemo potest horum splendore beari;
   Quippe nichil prosunt, sed nimis officiunt,
Omnibus abiectis, eremum letus petiisti,
   Hoc solum cupiens posse placere Deo.
Nec bona fama uiri latuit dispersa per orbem,
   Sed uaga permultos commonuit populos.
 Profuit et multis dans exemplum famulandi
   Illi, qui bonus est, qui Dominus Deus est.
Hoc igitur melius quis homo posset meditari?
   Ista salus multis profuit atque tibi
Quis tam felicem nouit atque sapientem?
   Non noui talem nec tibi consimilem.
In te reuera patuit sapientia uera,
   Te pietas Domini nutriit et docuit.
Hunc elegisti pre cunctis, hunc et amasti,
   Quem quicunque colit, non coluisse pudet.
Sit tibi lux, patria, requies et gloria parta,
   Cui seruire fuit gloria sola tibi.



S. Marie Eboracensis  .


133. Filius ecclesie mortali carne solutus,
   Bruno uir sapiens, quod sua facta probant,
 Non est plorandus, quia nunquam iam ruiturus,
   Spes, amor atque fides, quod meruere, tenet.



Alius eiusdem.


134. O si uoce rei diuini pompa trophei
Posset laudari, uel plene notificari!
Sed quia deficeret, nisi se mea uox cohiberet
Quod mihi uelle datur, perfecte posse negatur.
Sed tamen absque mora surgat mea per mare prora,
Ut, si fas detur, Christum laudando precetur.
Laus tibi, summe Pater, cui subditur inferus ater
Laus tibi, laus, Christe, cui mundus subiacet iste
Celestis doni da premia, queso, Brunoni
Ut tibi, qui uixit, qui mundo se crucifixit,
uiuat in eternum nec mortis tangat auernum.
Quod petitis uobis, impendite mutuo nobis.



S. Petri Eboracensis Anglie metropolis  .


135. Pro quo Bruno breuis reprobauit noxia uite,
Ipse rependat ei munera perpetue.



Alius eiusdem.


136. Fama prius nobis retulit, quam littera uestra,
   Non de morte quidem, sed bonitate uiri.
Gemma domus Domini Bruno fuit atque columna,
   Et fidei uerus cultor apostolice.
uera fides eius, uirtutibus edificata,
   Aethereas edes edificauit ei.
Gloria, diuitie, persona, scientia rerum
   Illi clara satis, sed pede pressit ea.
Sunt que dant homini post mortem uiuere posse,
   Nec tamen hec possunt morte carere dare.
Mors premit omne caput; que si cui parcere posset,
    Certe Brunoni parcere debuerat
Mors bona, mors felix, si mors est illa uocanda,
   Quam sequitur requies uitaque perpetua.
 Si quid ei terrena dedit contagio sordis
   
Abluat illa Deus, qui trinus uiuit et unus
   Et det ei requiem, dicat et omnis: Amen.
Quod petitis uestris iam fecimus et faciemus,
   Et petimus, nostris ut faciatis idem.



S. Ioannis archiepiscopi Beuerlacensis ecclesie 


137. Bruno, quod spreuit uiuens, in morte reliquit
Nam mundum fugit mundanaque uilia dixit.
Christo seruiuit, quare celum penetrauit.
Ipsius tales transmittere sed quia fratres
Chartam fecerunt, nostri domini uoluerunt
Pro famulo tanto postremo tempore functo
Officium seruis gratum persoluere cunctis.



Ricardi  .


 138. Qui casu mortis, sublato Patre, doletis,
Ponite tristitiam, manet omnes exitus idem.
Hinc est pensandum, quia mundi gloria fenum,
Ad tempus floret, florens pertransit et aret;
Et quia sic floret florens, sic transit et aret,
Declinemus eam, magis inquirendo futuram.
Iam precessisti, iam regula, Bruno, fuisti,
Iam conclusisti, quod caute proposuisti.
Florebas mundo fragili, sed flore caduco
Spreuisti mundum fragilem, floremque caducum,
Contemplatiue querens succedere uite,
Quam tibi concedat, qui secla per omnia regnat.



Alberti.


139. Det pietas Christi tibi, Bruno, quod meruisti
Factus in hac uita monachus prius, hinc eremita  .



Turstani.


140. Sit tibi, Bruno, quies, sit lux, sit gloria perpes,
   Sit tibi uera salus, uera medela Deus.



Richardi.


141. Aeternam sedem nobis inuidit et edem
Aeterne sedis factus prior exsul et edis,
Arboris illicite dum gustum suggerit Eue
Gustat, fit gustans mortalibus addita fatis,
Porrexitque uiro, casu simili ruituro.
Immortalis erat, sicut Deitatis imago,
Immortalis erat, costis educta uirago;
Sed mox post gustum mortales efficiuntur
Deiectuque graui paradiso deiiciuntur.
Intrauit mundum mors effera, subdidit illum
 Legibus illa suis, moritur, qui nascitur, omnis.
Parcere non nouit, sed nec tibi, Bruno, pepercit.
Apposuit patribus, iam sit tibi uiuere Christus
Et raptum mundo te restituat paradiso.



Wilhelmi.


142. Carmina si possent tanto prodesse Patrono,
   Iam prodesset ei musa canora mei.
Carmina cantasset titulo fruitura perenni,
   Mille modis tanto psalleret illa uiro,
Psalleret illa uiro, studiosa mente manuque
   Linguaque magnificum magnificaret eum.
Sed quia defuncto nil prosunt carmina laudis,
   uirtus summa Dei propitietur ei.
Torruerat phebus bis sex octoque diebus
Libram, cum uita discessit ab hac eremita 



S. Petri Castrensis ecclesie  .


143. Gloria iustorum, solatia sola reorum
   Bruno fuit uiuens parque dolor moriens.
Totius cleri decus, exemplar quoque ueri,
    Mors dolor! eripuit, dum Pater occubuit.
Effectus monachus prius, hinc eremitaque rectus,
   Gratia summa Dei propitietur ei.
Huc tendunt uota, quo propitiatio tota
   Sit fragili uite sub breuitate site.
Huic fuit Octobris immanibus edita probris
   Finis sexta dies, sit sibi iam requies.



Alius eiusdem.


144. Persone titulus sub nomine pretitulatus
uirginis et Matris, quam post Dominum colit o bis,
Diuersos luctus mundus sonat undique totus
Ad multas mortes secum ducendo cohortes.
Prosternit cunctos sacro baptismate lotos,
Sicut demonstrat Brunonis clara lucerna.
Is cum multorum laudetur uoce uirorum,
 Sit meritis morum spectabilis eximiorum,
Lege tamen mortis sors hunc tulit impia portis.
Flemus uobiscum, sed opus quid ad hec nisi Christum
Poscere, quod requies sibi sit post funera perpes.
Ut uestris functis dedimus, sic uos date nostris.



S. Marie et S. Aldelmi Malmesbenensis ecclesie  .


145. Hic bonus athleta, cuius celeberrima uita
Istic narratur, laudabilis esse probatur.
Nam si sic uixit, presens ut chartula dixit,
Et si munificus fuit et pius atque pudicus,
Si sibimet parcus fuit, indiguis quoque largus,
Si calcator opum, si spretor deliciarum,
Si uerbis cultus fuit et bene morigeratus,
Est quid opus uerbo, quid dicere plura laboro?
 Iam nunc tantorum celum tenet arte bonorum,
Nam sibi pro meritis est redditus astriger axis.
Nunc igitur Bruno letatur et heret in uno,
 Unum suscepit Bruno, qui multa reliquit.
Est tamen hoc solum cunctis prestantius unum.
Si quam sit magnum, iuuat hoc addiscere lucrum,
Sat dicam breuiter, paucisque docebo patenter.
Suscepit Christum solamen dulce laborum,
Quid prodest igitur, quod nos sibi uersificamur?
Sed puto, proficere, si dico: Deus, miserere.
Ast quoniam nemo peccaminis est sine neuo,
   Si quod habet facinus, tu bone terge Deus.



S. Marie Rothomagensis ecclesie  .


146. Ecclesie sancte totius lugeat ordo,
Humani generis flens irreparabile damnum
Mundo decessit mundani uictor honoris
Bruno pater, sancte fundator Relligionis,
Cuius tanta piam uitam commendat honestas,
 Ut sit eum cuiquam non equiparare potestas.
Ipse fuit sapiens, uir nobilis, indole fulgens,
Imbutus fonte totius philosophie;
In quo cum uirtus probitatis uiua niteret,
Glorificos fasces, qua promeruisse ualeret,
Proculcator opum, cunctorum spretor honorum,
Et mundi stultam pede contudit ambitionem
Et studio sanctam fundauit Relligionem.
Mundum declinans, mundi sublimia uitans
Elegit potius priuata degere uita.
Sed quamuis humilis clarus meritis eremita,
Cuius magnifice quoniam seriem pietatis
Nemo referre ualet, actusue pie bonitatis,
His pretermissis, precibus nos inuigilemus,
Atque Patrem summum deuota mente rogemus,
 Ut Pater eximius uitali luce fruatur
Iustus et agminibus iustorum consocietur.

Nos Rothomagenses metropolis ecclesie canonici singulis annis uenerabilis uiri Brunonis anniuersarium faciemus.



S. Trinitatis Rothomagi  .


147. Quamuis mens hominis nescit discernere, finis
Quis sit cunctorum; sed fons et origo bonorum,
Cui patet occultum, nec quid dimittit inultum,
Nos tamen, ut mores designant exteriores,
Dulcis et emerite pia consummatio uite,
Credimus, ad Superos quod uester transiit Heros.
Que uos oratis de uotis concelebratis,
Hec eadem nostris exposcimus ut faciatis.
Ut uiuant Christo, quos carcere soluit ab isto.



S. Leodegarii  .


148. Hic Leodegarii titulus describitur almi.
A facie mortis nequit ullus sistere fortis
    Sed fumo similis uita uiri sterilis.
Labitur ut uentus pulcherrima nata iuuentus.
   Aeque tolluntur pessimus atque bonus.
Omnes morte ruunt, terramque cadauera querunt,
   In nichilum ueniunt, uermibus esca fluunt.
Corpora putrescunt, que uiua superba fuerunt
   Horrida fit caro mortua cuncta caro.
Mox homo cum moritur, statim sua fossa paratur,
   Charus post nullus curet habere suus.
Sed sociat cineri iam fetens corpus amici.
   O quam uanus amor, cum cadit omnis honor!
Brunoni dedimus, quod debitus exigit usus,
uos et idem nostris persoluite subtitulatis 



S. Marie Potileuiensis  .


149. Exiit e mundo uir, mundi spretor, ad illum,
    Qui mundum fecit quem sine fine uidet;
Et licet hic, tanquam tenebrosus, Bruno uocetur  ,
   Est tamen et fama lucidus et meritis.
Luce Dei fruitur, quia lucem respuit istam,
   Et pro deserto celica regna colit.
uos igitur, fratres, pro leto ne doleatis,
   Esse suos letos letus et ipse cupit.
Si quid ei minus est, Deus illi compleat illud
   Et nostras uestris iungat ei precibus.



SECTIO uI.



Titulus S. Marie Baiocensis ecclesie 


150. Strennuus et fortis conseruator monachorum,
Prouidus et mortis, fundator cenobiorum,
Sanctorumque Patrum prius et clemens imitator,
Solamen fratrum, sancte uirtutis amator,
 Morum corrector iustus, pia spes miserorum,
Iustitie rector, custos et ubique bonorum,
Moribus ornatus, uas et plenum pietatis,
Fortiter armatus clypeo uere probitatis,
Humane Bruno subiit ius conditionis,
Cetibus angelice coniungendus legionis.
Non ibi raptores habitant, nec turba rebellis
 Nec praui mores ibi sunt, sed quisque fidelis.
Quo nobis aditum tribuat Rex perpetualis,
Mortis post obitum protectio spiritualis
Spiritus hic summa Brunonis pace fruatur
Luceque splendiflua pietate Dei potiatur.



uersus scholares eiusdem urbis  .


151. Hic dolor, o Bruno, plus quam processit ab uno,
Unde dolet, plangit, quam mors tua funditus angit!
Non lacrymando parum communis turba scholarum
Atque genu prono tali uiduata Patrono
Pro merito dando diffundit uota precando,
Et Regem poscit, qui cuncta latentia noscit,
Ut tibi det uitam, te suscipiens eremitam.



S. Georgii eiusdem urbis  .


    152. Flos eremitarum, lumen mirabile, clarum
Sydus, Bruno, patrum uigor, ordo, regula fratrum
Exemplarque uie celestis, fonsque sophie,
Has tetigit metas, quibus omnis clauditur etas.
In numero fratrum te scripsimus, optime patrum,
Sedula deuote fundendo precamina pro te,
Ut pietate Dei tibi detur pars requiei.



S. Stephani  .


153. Si uel per gemitum uel per lacrymas dare uitam
   Hic mundus posset, mundus utrumque daret,
Ut sibi sublatum semel eliceret rediuiuum
   Brunonem, miseris spem, decus, auxilium;
Qui sectans eremum, propriamque crucem baiulando
    Actu compleuit, ore quod edocuit,
Remigiumque tenens fidei spem fixit in astris,
   Et rate felici iam mare transiliit:
Et quia non per se ualet ullus posse beari,
   Hunc immensa Dei gratia iustificet.



S. uigoris Cerasiaci cenobii  .


154. Humilis grex cenobii Cerasiensis beati uigoris,
 premonitus oraculo diuino, pro anima religiosi ac
Deo dilecti Brunonis generale officium  persoluit, orans ut ei parcat summa Dei pietas.



S. Marie Constantiensis ecclesie  .


155. Christus doctorum doctor, fons atque bonorum,
   Donet Brunoni, quod meruere boni.
Esse Deum uerum sequitur non esse seuerum,
   Huic igitur placidus sit sine fine Deus.
Nam genus humanum, confectum crimine uanum,
   Iste Pater docuit quam melius potuit,
Christi mandatum pandens, dare munus amatum
   Seruanti uitam dat quia perpetuam.
Nec solum uerbis, ut durus doctor, acerbis
   Perdocet, ast factis persequitur propriis.
 Perpetua uita cur non caret hic eremita,
   Est quoniam uerus solus in orbe Deus.
Quod petitis uestris, hoc Christus det quoque nostris,
   Insimul ut socii sint sine fine Dei.



uersus scholares eiusdem  .


156. Bruno multorum preceptor grammaticorum
   Cunctis corporeum nuntiat interitum.
Grammaticus, rhetor, dialecticus astrologusque
   Effugerent mortem, si fugienda foret.
Sed quia mors nulla nequit auferri medicina,
   Semper quisque suum cogitet interitum.



S. Michelis de periculo maris  .


157. Mira Dei uirtus mirandos perficit actus.
 Quosdam iustificat, quosdam de morte repulsat.
Quos uult, ignorat, quos uult, solide sibi firmat;
In quibus hic Bruno, uir relligionis amator,
Colligitur, capitur, feliciter annumeratur,
Huius sicut opus rotuli contestificatur.



S. Petri Casalis  .


158. uita Brunonis, fides et opera si talis exstitit, ut dicit littera.


Non est lugendus, cum sit Superis sociatus;
Sed si, dum fragilis toleramus pondera carnis,
Nullus compareat, qui sic sine crimine uiuat,
Ut caueat factis aut non delinquere uerbis;

Idcirco Christum deprecamur, ut, si in aliquo offendit iste Pater, dignetur indulgere.



S. Marie Louleii cenobii  .

159. Audito transitu beatissimi eremite Brunonis, Cenomanensis mater ecclesia trigenarium ei fecit  , anniuersarium depositionis diem celebratura.



S. Iuliani Cenomanensis  .


 160. Morte tua flendum non credimus, optime Bruno,
Qui, fugiens uanos mundi pereuntis honores,
Angelicam in terris uitam sapiens imitatus
Corpore adhuc uiuens celestia mente petebas.
Corporis ergo malis, Christo miserante, solutus
Sedibus ethereis eterna pace frueris.
O utinam tua sancta sequi uestigia possem,
Corporis istius quo letus damna subirem!



Alius eiusdem.


   161. uixit in Ecclesia firmissima Bruno columna,
   Occidit, unde decus Ecclesie titubat.
Mundalis luget, celestis curia gaudet.
   Hec perdit, tantum suscipit illa uirum.
Debita nature soluit meliora secutus,
    Cui pro morte breui uita perennis erit.



Alius item eiusdem.


162. Ad Superos Superum cultor sociusque recessit.
Commendans terre Bruno, quod eius erat,
 Sarcinulasque leues et agentem Prothea mundum
   Despicit, eternas pauper adeptus opes.
Depositum interea cineri miscetur, idemque
   Sperat et exspectat premia sorte pari.
Suspicor, angelicas huic exsultare cohortes,
   Et celi ciues plaudere ciue nouo.
Sexta dies Octobris erat, cum Bruno, secutus
   Naturam, Superos exoneratus adit.



Alius adhuc eiusdem.


163. Iste superna petens sincera relligione,
Regnat cum sanctis in celesti regione.
Iste laborauit, felix labor, unde uocauit
Gloria sanctorum, merces miranda laborum
Te, tibi se, Bruno, dans regnum Rege sub uno:
Rege sub hoc dico, maiestas cuius olympo
 Fulget et est Sanctis lux, gloria, uita perennis.
Istius ergo decet nos commendare laborem
Muneris eterni decet et laudare datorem.
Impetret et nobis nostre deuotio laudis,
Munere diuino regnemus Rege sub illo



S. uincentii Cenomanensis  .


164. Si posset lacrymis et planctu uita reduci,
Cum gemitu magno et lacrymis planctuque proteruo
Totius florem mundi clerique decorem
Tristis Brunonem lacrymarer luce carentem.



B. Iuliani de prato  .


165. Isti Brunoni tribuatur uita perennis,
Spiritus atque suus, celesti sede receptus
Regnet cum Domino, felix sit nunc et in euo.
 Hic uir preclarus uita doctorque beatus
Felix in clero fulsit, per dogmata mundo:
Unde pio gemitu, profusis fletibus, et nos
Oremus Christum, quo det sibi nunc paradisum.



S. Mauricii sedis Andegauensis  .


166. Gallia tristatur, Calaber populus lacrymatur.
Doctoremque bonum gemit ista, flet illa patronum.
uite presentis hec laudat eum documentis,
Eius et eximia celebratur ubique sophia.
Plusquam Maronis laudatur lingua Brunonis,
 Gloria Platonis uilescit laude Brunonis.
Hic precellebat doctoribus, hic faciebat
Summos doctores, non instituendo minores.
Doctor doctorum fuit hic, non clericulorum.
Nam nec honestates uerborum, nec grauitates
Sumpsit Brunonis, nisi uir magne rationis.
Rectio prudentis superabat acumina mentis,
Ut documentorum doctor satis exstitit horum.
His plus perfectam uoluit preponere sectam,
Nuntiat egregiam diuina docendo sophiam,
Primaque destruxit et tanquam friuola duxit,
Dux prius erroris monstrauit iter melioris
Postea doctrine  , que gaudia dat sine fine.
Sed nil mundana sapientia dat nisi uana.
Hec facit elatos pompa, facit illa beatos.
 Factis complebat operando, quod ore docebat.
Multos sermones faciebat per regiones
Urbem transiuit Romam, Calabrosque petiuit.
Hic abbas factus est tandem celica nactus,
Hinc gens illa gemit, quia patrem casus ademit,
Cumque uirum talem plorat tam spiritualem,
Non mors pastoris, sed damnum causa doloris.



S. Florentii Glamuensis cenobii  .


167. In uariis membris corpus distinguitur illud,
Cui caput est Christus, regnator catholicorum;
In quo nos monachi, mediocria membra, locati
Credimus excelsos in eo ueros eremitas,
De quorum numero te, Bruno magne, fatentes,
Spretus honor mundi quod nobis testificatur,
 Et sancte uite finis bonus astipulatur,
Cum tibi descriptas laudes omnino probemus
Nosque tuis meritis fulciri posse putemus,
Ut tamen orantum fratrum precibus faueamus,
Effudisse preces pro te nos notificamus,
Unde uicem nobis reddendam non dubitamus.



S. Nicolai eiusdem urbis  .

168. Necdum uester nostros lares rolliger  attigerat, cum Lambertus abbas noster iam eum susceperat et de tanto Patre dignos iam uersus ascripserat, illud autem, quod promisit, libenter concedimus et augere iam promissis iterum promittimus   pro Brunone, quem iam cum Deo regnare credimus.


Bruno fuit fons doctrine, norma ueri dogmatis,
Aristotelis profunda superans et Socratis,
Supergrediens Platonem sacri dono chrismatis.
uixit homo, plus quam homo pressus mole carnea,
uiuens tamen pressit carnem, tendens ad etherea,
Spernens mundum moribundum ob regna celestia.
uiuat Bruno felix celis cum supernis cetibus,
Cernat Regem, cuius legem conseruauit actibus;
uosque patres et confratres orate pro fratribus.



S. Marie Dolensis cenobii  .

69. Prout uestra dignatur expetere sanctitas, et  nos Dolensis cenobii fratres, fraternitatis uestre desolationi compassi, pro beati Patris nostri ac magistri Brunonis  anima deuotissimarum orationum suffragia mox, ut eius audiuimus obitum, omnipotenti Domino persoluere curauimus, ac preter cetera missarum tricennalium  , necnon eleemosynarum suffragia annue sibi misse beneficium, quod quotidie et, annuente Domino, persoluitur, paterne deuouimus dilectionis affectu. Insuper et eius memoriam nostre scripto matricule  commendamus, ut quotannis fraterne deuotionis affectus ad commendandum eum omnipotenti Domino, eius lecto nomine, excitetur.



S. Michelis eremi  .


    170. Mors hominum seua, quam nobis attulit Eua.
   Omnibus illa nocet, ut liber iste docet.
Omnes illa terit, regnum super omnia querit.
   Iustus Bruno fuit, ut liber hic docuit.
Bruno fuit iustus, simplex, humilisque, uenustus,
   Mors tamen ut uoluit, uiuere non potuit;
 Et quia membra iacent, gemitus pro funere cessent,
   Pro gemitu quoniam nullus habet ueniam.
Nos ergo instemus Dominumque Deum rogitemus,
   Ante suam faciem, quod sibi det requiem.



S. Marie Lucionensis  .

171. Fratres, qui estis in uallem, que dicitur Turris, notum sit omnibus uobis, quod pro domino Brunone agamus caritatiue septem uigilias  et septem missas, et panem et uinum, domino Reginaldo abbate  imperante.



S. Petri apostoli Maliacensis  .


172. Concedatur ei locus a Domino requiei,
   Quem semper coluit, uiuere dum potuit.



S. uincentii cenobii Noliensis  .

 173. Noliensium conuentum in beati uincentii ecclesia iuxta summi Patris Augustini instituta Horis regularibus psallendo attentum, uisa schedula, que Brunonis incomparabilis philosophi obitum patefecit, tantus timor tantusque horror occupauit, quod uix debitum Officium complere preualuit. Quis enim non obstupesceret, imo ab intimis cordis ingemisceret, cum tantum uirum totius scientie et pene omnium clericorum lumen et fundamentum nature concessisse audiret? Sed quia ineuitabile constat, et Saluatorem nostrum legem mortis ad horam subiisse credimus, quod in aliis lugeremus, merorem in Brunone gaudio mutamus. Bruno namque ueram scientiam et prudentiam liberalium artium, necnon ceteras cardinales uirtutes habuit et  seruauit, quas in bono fine consummauit. Dudum siquidem ecclesie sedis Remensium summus didascalus, utpote in Psalterio et ceteris scientiis luculentissimus  et columna totius metropolis diu exstitit. Sed quia hoc totum uere transitorium perpendit, post uitam eremiticam arctiorem et inusitatissimam  eremum in transmarinis partibus expetiit  , et inde, Domino uocante, ad summi Regis conuiuia letus perrexit; ubi, licet angelicum Psalterium credamus cum Christo decantare, tamen si quid macule, quoad uiueret, ex originali parente seu ex actuali uita, obliuione seu incuria, contempsit abolere, totius pietatis nec non misericordie Fontem prece et mente oremus assidue, quatenus ei uelit indulgere et ut pro eo illud impetremus, continuis septem diebus Officium, mortuis debitum, Christo persoluemus.



Schola eiusdem  .


174. Lumen erat Bruno, dum uixit, Francigenarum,
Lux cleri, fruitur nunc lumine celicolarum.
 Est etenim tali condignus honore potiri,
Qui uitam uita celestem duxit in ista.
Delirat plane, cor habet rationis inane,
Quisquis testatur secus, aut aliud meditatur,
Ut narrat, chartam nobis qui detulit istam.
Si de terrena sibi quidquam fece cohesit,
Illud ab hoc tergat, qui mundi crimina purgat.



Alius eiusdem.


   175. Lux fuerat, mundo Bruno dum uixit in isto,
Sed modo relucet, quia celi sede relucet.
Nouit Psalterium  , sed nunc canit organa sursum.
Edocuit multos, nunc cernit in ethera sanctos,
Doctor doctorum nunc unus celicolarum.
In terris doctor, nunc Christo plaudet in alto
 Funde preces ergo pro nobis, inclyte Bruno,
Et nos econtra nitemur reddere uota.
Nam cupimus tecum cum Christo uiuere sursum,
Et decimo cuncti flagitamus in ordine poni.



S. Pauli apostoli Cormaricensis  .

176. Dominis et fratribus meis, Deo omnipotenti in monasterio Sancte Marie de eremo, que Turris dicitur, seruientibus, Mainardus uti mundo, frui Deo. Anno ab Incarnatione Domini nostri Iesu Christi millesimo centesimo secundo Kalendis Nouembris  suscepi rotulum istum  . Legi in eo, beatam, ut puto, animam suauissimi magistri mei Brunonis seculi huius uaporem transitorium perseuerando in uera caritate efflauisse, pennisque uirtutum celestia regna subiisse. Gauisus utique super tanti uiri glorioso fine, sed quia intentio indefessa mihi inerat ad eum in breui pergere, eumque uidere et audire, omnesque animi mei estus in illum refundere, et uobiscum sub eius ducatu sanctissime Trinitati obedire, ultra quam dicere possim, de inopinato transitu eius conturbatus sum, nec retinere potui habenas ultro profluentium lacrymarum. Mainardus, inquam, ego in Cormariensi monasterio monachorum plurimorum nomine, non opere, Prior  , Remorum ciuitatis oriundus fui, domini huius  Brunonis aliquot annis doctrinam audiui, Deoque uolente, admodum profeci, profectusque mei grates domino Brunoni et si in hac uita reddere non potui, nunc saltem anime illius exhibere statui. Habebo itaque illum omnesque in Christo dilectores eius in memoriali meo, quandiu spirare potero, uniuersosque conuictores meos, filios ac fratres spirituales ad idem opus pro posse meo prouocabo, excitabo, promouebo, preces, oblationes, eleemosynas pro eo non aliter, nec minus, quam pro meipso offeram Deo, Trinitati, quandiu fuerit spiritus in naribus meis.



S. Saluatoris mundi sanctique Gildasii conf. Dolensis  .

177. Quoniam pro omnibus, hominibus, quos sancta  uirgo mater Ecclesia per aquam et Spiritum sanctum per uniuersa mundi climata ab omni errore et primo originali peccato emundans per dies regenerat, debet fideliter ad Dominum oratio fundi, maxime pro illis precum instantia orationumque perpes memoria debet ab omni catholico adhiberi, quorum adiutorio et beneficio credimus posse adiuuari. Quocirca, huius excellentissimi uiri Brunonis audita a Domino uocatione, tria officia in conuentu pleniora statuimus peragere. Anima eius requiescat in pace.



S. Marie Tropeiensis Ecclesie  .


   178. Unde Deo gratus fuit Bruno, inde beatus.
Quem si laudarem, non hunc pro laude bearem.
Reddo Deo grates, quod habebat tot bonitates,
Quot possunt dici lingua sapientis amici.
Inde cutis colli teritur pre pondere rolli,
Rolligeri collum nequit ultra tollere rollum  ,
Quo tot cum tantis scribuntur et aula Tonantis.
Et sol cum luna, stellarum cursus et una
Lux, polus, er, humus, mare, tartara, sulphura, fumus.
Liuidus, obscenus fetensque putredine plenus;
Que plaga Plutonis procul est a sorte Brunonis.
 Ampla fuit charta, nunc parua uidetur et arcta;
Qua sors, qua fatum, qua scribitur omne creatum,
Atque creatoris sine tempore tempus honoris.
Cuius in hac uita uite fuit hic eremita,
Quam pius et mitis, simplex, sine agmine litis.
Dicere si nossem, non est, quo scribere possem.
Intus et a tergo iam pellis scribitur ergo.
Ultra quid dicam? Iam nescio dicere quidquam.
Sed tamen, ut crescat benedictio, dico quiescat.
Pace dico datus, cum sit super astra locatus;
Si tamen in fossa fiat caro puluis et ossa,
Non obiit, uiuit, patriam redeundo petiuit.
uiuere, que Bruno uiuit, possimus in uno  .





APPENDIX SEU SUPPLEMENTUM AD GLORIAM SANCTI POSTHUMAM.



§ I. ueneratio Sancto, Beatis iam ascripto atque ad ecclesiam S. Stephani translato, in Calabria exhibita, frequentiaque ad eius inuocationem miracula patrata, quorum aliquot, annum 1600 pregressa, recensentur.


1. Postquam sacrum Brunonis, Beatis a Leone X papa, uti in commentario preuio § 47 docui, anno 1514 ascripti, corpus e Turritana, in qua iacebat reconditum, sanctissime Dei Genitricis Ecclesia ad Turritanam itidem S. Stephani ecclesiam ipso dicto anno 1514 fuisset translatum, singularem, qua in sanctum ordinis sui institutorem ferebantur, uenerationem Carthusiani uniuersim omnes, ac nominatim Turritani magis ac magis non uno manifestauere indicio. Ac primo quidem, Turritanum S. Stephani monasterium, unice tunc, primeuo S. Marie et S.  Stephani nomine mutato, S. Stephani de Bosco seu de Nemore appellari solitum, sub cuius etiam tum, non secus ac hodie, nomine Turritana  S. Marie ecclesia totumque edificiorum, ad Turritanam eremum spectantium, complexum ueniebat, non S. Stephani modo, ut Leo X papa  statuerat, sed, ad sancti illius martyris nomen nomine S. Brunonis adiuncto, S. Stephani et S. Brunonis domum in sancti Patris sui honorem deinceps appellauere, eumdemque  etiam in finem temporis lapsu ordinis sui prouinciam, que Turritanam Carthusiam modo complectitur, queque antea prouincie Lombardie ulterioris nomine distinguebatur, S. Brunonis prouinciam, quo nomine hodieque isthec gaudet, nuncupauere, uti disco partim ex Morotio in Theatro chronologico pag. 226, partim ex Camilli Tutini ordinis Carthusiensis ad annum 1514 Prospectu.

2. uerum in facta monasterio suo a S. Brunone appellatione, quod parum sane fuisset, neutiquam stetit Carthusianorum, Turritanam eremum, sibi a Cisterciensibus Leonis X pape iussu tandem redditam, incolentium, eximia plane erga sanctum illum Patrem suum ueneratio. Quod enim  de sacro  Brunonis capite faciendum, populo astanti, dum pretiosa eius lipsana transferrentur, dixerat Mattheus, Carthusie Bononiensis prior, exsecutioni id illi mandandum curantes herme argenteo, affabre elaborato, sacrum Sancti caput, seu potius huius, que penes ipsos adhuc mansit, partem inclusere. Nec contenti ita effecisse, ut pretiosum hoc pignus congrua debitaque reuerentia custodiatur, haud dudum etiam, ut apparet, post annum 1514 instituere, ut quotannis, quo et apud populum incrementa caperet Sancti cultus, sacrum eius caput, herme, ut dixi, argenteo iam  inclusum, secundo Pentecostes festo e S. Stephani ecclesia, in qua seruatur, ad ecclesiam S. Marie solemni ritu deferretur, postridieque ex hac ad S. Stephani ecclesiam eodem modo reportaretur. Et uero felici successu haud caruit huius solemnitatis institutio. Non solum enim ex hac multum increuit Sancti cultus; uerum etiam subinde est factum, ut, qui ad illam uenerant, infirmi, S. Brunonis implorato auxilio, pristine sanitati fuerint restituti.

3. Ita testantur uarii, qui, que Dominus ad manifestandam Serui sui gloriam operari tunc dignatus est, miracula in litteras misere. Aliquot ex hisce simulque nonnulla alia, que aliis etiam temporibus ad S. Brunonis inuocationem ante annum 1600 fuere patrata, lubet presenti §, seruato, quo contigere,  ordine chronico, recensere. Ne hunc adeo perturbem, abs illis, que extra prefate solemnitatis tempus facta sunt, duco initium. Surianus in suis ad S. Brunonis uitam, a Surio scriptam, Adnotationibus pag. 319 sic scribit: »Anno 1523 prima die Februarii u. P. Iacobus Aragonensis, professus Carthusie Neapolitane ac prior Carthusie S. Stephani supra dicti, et ceteri monachi conuentuales scripserunt capitulo generali ordinis Carthusiensis sequentia miracula, que tunc recens post receptam domum«  acciderunt: Istis diebus nostris nobilis Alphonsus Toraldus Neapolitanus, frater germanus excellentis domini Adami Toraldi, baronis de Badulato, ualde erga S. Brunonem pie affectus, cum esset Tropee, que est urbs Calabrie  maritima, animi causa deambulans iuxta mare super quamdam decliuem rupem altitudinis fere centum cubitorum, accidit ut, fallente pede, in preceps, capite inuerso, laberetur. Qui cadens ruinosam maceriem manibus apprehendere, ne in ima corrueret, tentauit; sed ipsa eadem super eum delapsa est; unde et in eo discrimine positus S. Brunonem adiutorem inuocauit, et mox aspexit monachum, uestibus albis aspectuque decorum, manum suam dextram tenentem et ad ima loca se leniter deducentem.

4. »Quo factum est, ut nullam ex eo casu passus sit lesionem, cum tamen eius comites, qui ad cadentem accurrerant, exstinctum eum aut corpore  confractum ex lapsu existimarent. Igitur pedester domum est regressus, ne uehiculo quidem aut aliena opera indigens ad iter; quod beneficium maximum meritis S. Brunonis acceptum tulit. Accidit id circa annum 1122.« Camillus Tutinus idem etiam miraculum in concinnato a se ordinis Carthusiensis prospectu recenset; uerum id, non ad annum circiter, uti hic Surianus, 1522, sed ad annum 1518 refert. At uero, etsi id ita sit, duo isti scriptores sese inter pugnare censendi propterea non sunt, cum Surianus miraculum illud, non districte anno 1522 innectat, sed anno circiter 1522, que loquendi formula trium quatuorue annorum extensionem patitur, accidisse, duntaxat scribat. Ut ut sit, miraculum illud precessisse uidetur tria alia, que ex Iacobi Arragonii reliquorumque  religiosorum Carthusie S. Stephani incolarum relatione in prefatis suis ad uitam S. Brunonis annotationibus narrare pergit Surianus. Primum sic habet: »Domna laura Carrafa, filia ducis Niuernie, comitissa Arenarum, cum pregnans esset, in grauissimam incurrit ualetudinem, que cum in extremis ageret, uir eius D. Franciscus, comes Arenarum, qui semper S. Brunonem pie coluerat, uotum fecit, oblaturum se ad illius altare calicem argenteum; et tunc, sicut comes ipse et comitissa testati sunt, sanata est ab illa graui infirmitate, et tempore opportuno enixa est infantem, cui nomen S. Brunonis in baptismate imposuerunt. Et ne immemor unquam esset accepti beneficii mater, uouit uestes albas induere, qualibus indutus fuisse uisus  ipse S. Pater, qui in somnis ei apparuerat.«

5. Secundum his uerbis concipitur: »Anno 1522 quidam ex oppido Zimbario Squillacensis diecesis, quatuor fere passuum millibus a monasterio«  »dissito, nomine Garetus Scopa-Casa, cum uxore sua Isabella adduxerunt ad ianuam monasterii unicam filiam suam, habentem spiritum immundum, cumque ad eam allate fuissent reliquie sanctorum Stephani et aliorum diuorum, ut demon ab ea eiiceretur, sicut alias factum fuerat, et nulla spes egressionis appareret, u. P. uicarius P. de Corduba consilium parentibus puelle dedit, ut ad specum S. Brunonis, que milliario a monasterio abest, eam ducerent. Quo cum peruenissent, ter flexis genibus capellam deuote orantes  circumierunt. Dein puella post osculum pedibus imaginis S. Brunonis impressum hausit aliquantulum pulueris ex eadem specu. Mirabile dictu, post sumptum puluerem spiritus infestus cepit per uiscera puelle discurrere, ac inde immigrans in brachium ad manum tandem deuenit; et, ut indicium excessus sui relinqueret, in summitate digiti unius tumore facto, latius apertis poris non sine sanguine exitum sibi prouidit et penitus abscessit. Tam malo hospite liberata puella cum parentibus ad monasterium regressa est, ubi Deo et S. Brunoni, liberatori suo, gratias immensas retulit.« En modo etiam postremum e tribus supra dictis miraculis. Sequentibus hisce apud Surianum pag. 323 uerbis exponitur: »Per eadem tempora«  »in oppido Pizzone diecesis Melitensis, sexto lapide a monasterio«  »dissito, sacerdos quidam e gremio cleri secularis nomine Sophranus Miriano, habens apostema in pectore circa uitales partes, uotum nuncupauit S. Brunoni. Qui, continuo sanus effectus, sicut ipse scripto testatus est, facem ceree [cere] uirginee misit ad altare S. P. Brunonis, in qua curationis et sospitatis series legebatur.« Subdit modo hic Surianus alia miracula, S. Brunonis meritis patrata, que, quemadmodum ait, »exscripta sunt ex schedis mss. D. Nicolai Riccii  de Taberna, professi eiusdem  domus,« accuratiusque, adiectis etiam aliis nonnullis, a u. P. Seuero a Neapoli fuere digesta.

6. uerum cum primum ex his anno demum 1524 accidisse notetur, citiusque fortassis, quam hic me relaturum, in Commentario preuio num. 746 spopondi, S. Brunonis et S. uincentii Ferrerii apparitio, Aloysio Bertrano seu Bertrando S. Ludouici Bertrandi patri, diuinitus oblata, euenerit, lubet hanc, antequam ullum ex iis recenseam, lectori hic, ne ab ordine chronico deflectam, exhibere. A Suriano itaque pag. 318 et seq. hunc narratur in modum: »Isdem  alia uice, defuncta prima sua uxore, pergebat ad eamdem domum  Porte-Celi,  que ualentia  quatuor leucis abest, religiosum habitum petiturus, atque in itinere iidem SS. uincentius et Bruno se uidendos prebuerunt, dicentes, uoluntatem Dei non esse, ut religiosus fieret, sed ut ad seculum rediret. Qui ex secunda postea ducta uxore Ioanna Angela anno 1526 sustulit B. Ludouicum Bertranum ordinis Predicatorum, qui, sanctitate et miraculis clarus, ad celum abiit anno 1581.« Ita loco citato Surianus, ibidem etiam addens, relationem istam a P. Ioanne Madariaga part. I uite S. Brunonis cap. 22, § 3 e S. Ludouici Bertrandi uita, per fratrem Iustinianum Antist. exarata, fuisse descriptam; quod sane, cum in hac relatio eadem reperiatur, ueritati puto  esse consonum. Ad miracula modo, que ex Nicolai Riccii schedis mss. deprompsit accuratiusque, teste ex dictis Suriano, digessit aliisque nonnullis auxit Seuerus a Neapoli, progredior.

7. Primum e Suriani recensione sic habet: »Anno Domini 1524, cum esset Prior huius  domus u. P. Dauid de Charcascolis Mediolanensis, professus Chartusie Papiensis, excellens dominus Ioannes Baptista Carrafa de Neapoli, comes tunc Agrottarie ac dominus Castri-ueteris necnon et Rocelle, infirmatus est usque ad mortem, omnique medicorum auxilio destitutus cum ageret in extremis, nocte quadam per uisum obiectus est ipsi S. Bruno dicens: Ioannes Baptista, si restituere distuleris territorium, per tuos iniuste occupatum,  domui mee S. Stephani de Nemore, morte morieris et non uiues. At ille, simili uoce respondens, ait: Quod territorium, Pater? Territorium, intulit, quod uos de Ninfo dicitis, concessum mihi et successoribus meis a comite Rogerio Northmanno, et, his dictis, euanuit. Statuit prefatus comes intra se de hoc certius aliquid cognoscere, ac omnia reddere. Mirum dictu! uix hoc apud animum suum constituerat, cum melius habere cepit et febri prorsus omnique uite discrimine exemptus est. Dein accersitis notario et testibus uisionem retulit, ac territorium, multis iam annis occupatum, restituit, ac quam plurima alia beneficia a S. P. Brunone obtinuit, que latius in instrumento restitutionis  continentur. Hoc confectum est Neapoli 18 Nouembr. 1519  per notarium uirgilium de Buluito de Neapoli inter u. P. D. Octauianum de Mantua, Priorem tunc domus S. Stephani ac uisitatorem prouincie, et prefatum comitem, qui, ut in eo scribitur, bonam fidem cognoscens et attendens deuotionem maximam, quam se gerere dixit erga monasterium S. Stephani et propter reuerentiam, quam habet S. Brunoni, cuius sancte reliquie in monasterio predicto uenerabiliter sunt reposite, cuius merito et intercessionibus continuo exstitit adiutus, et presertim in obtinenda a Domino prole, atque pro anime sue et predecessorum suorum salute,  certioratus prius et plene informatus de iurisdictione monasterii, etc., sponte, et bona, pura et libera uoluntate relaxauit predictum territorium de Ninfo, ac per fustem resignauit u. patri Priori, etc. Cuius capta fuit corporalis possessio 29 Ianuarii anno 1530 a prefato Octauiano Priore, presente cum aliis monachis D. Stephano de Suriano professo eiusdem domus.«

8. Tale est primum, quod e mss. Nicolai Riccii de Taberna schedis, a Seuero de Neapoli accuratius digestis atque aliunde auctis, Surianus loco supra citato refert; huic autem sequens proxime subiungit: »Circa annum 1540, cum B. Catharina Thomasia Maioricensis, postea canonica Regularis Ordinis S. Augustini in monasterio S. Marie Magdalene  urbis Maioricarum, etatis esset annorum circiter quinque, et cum auo suo iter haberet in loco decliui iuxta Carthusiam Maioricarum, apparuit ei monachus quidam in ueste alba, que Carthusiensium est propria, qui S. Bruno fuisse creditur, quique ei predixit, eam Christi sponsam futuram, et non, ut auus optabat, matrimonio copulandam. Alia similiter uice, antequam decimum etatis annum attingeret, cum antrum quoddam introgressa in foueam lapsa esset, unde sine humano auxilio exire non poterat; eo deficiente, diuinum implorauit, quod continuo adfuit: nam astitit ei humana specie uir augustior in ueste candida, qui eius sententia Carthusiensis uidebatur. Sed S. P. Bruno, qui alias ei eodem schemate apparuerat, fuerit oportet;  qui et eam consolatus, ne timeret, admonuit, atque ut baculum, quem manu tenebat, apprehenderet ac firmiter teneret; quo apprehenso, facilis ei fuit ascensus e fouea, moxque ab eius oculis subtractus est.« Hoc duplicis apparitionis prodigium, quod an Brunoni uere attribuendum sit, dubitari posse uidetur, non ex Nicolai Riccii schedis, sed aliunde hausisse uidetur Seuerus a Neapoli. Ita opinari me facit Surianus, cum ad illius calcem notet, esse id depromptum e Catharine Thomasie, que inter Pretermissos ad 5 Aprilis diem relata apud nos est, uita, Hispanico idiomate a u. P. Bartholomeo ualperga, Carthusie Maioricensis monacho, conscripta, annoque 1617 Maiorice typis ex-

 9. En modo alterius generis miraculum, nimirum, non quo cuiquam Sanctus beneficium contulit, sed quo, qui in eum fuerat iniurius, diuinitus fuit punitus. Id Surianus iam nunc narrato proxime subnectit itaque exponit: »Anno Domini 1544, 5 Octobris pridie illius diei, qui S. P. Brunoni sacer est, uir quidam nobilis et clarus genere, sed a callidissimo heretico Martino Bucero misere seductus, in Carthusia Coloniensi sub tempus, quo uespertine preces horarie aguntur, sedebat in hypocausto, ubi hospites excipi solent, parum quid edens et bibens cum religioso P. Petro Bechem, tunc procuratore eiusdem Carthusie, postea Priore Confluentino, a quo cum audisset, die sequenti S. Brunonis celebrandum festum solemne, non sine stomacho respondit:  Putatis uos, illum in diuorum numerum relatum? Certe, si ille sanctus est, nunquam post haustum hoc poculum contingat prospera me uti ualetudine. Dixit, bibit, moxque tanquam aliud agens cepit sedere cogitabundus, ut solent phantastici. Paulo post equum conscendens ad castrum suum abiit. Nec mora: in lectum decidens, paucis post diebus ita, ut sibi ipse erat imprecatus, ex morbo periit, uel inuitus approbans S. Brunonis sanctitatem.« Prodigium istud, seu diuinam de irrogata Seruo suo iniuria uindictam etiam refert in Sacrario Agrippino pag. 214 Erardus Winheimius; uerum tam hic, quam Surianus, quod nomen fuerit uiro nobili, qui ob prolata in S. Brunonem uerba iniuria misere interiit, non edicit, ita uerosimillime  ambo, ut nobilissime ac notissime hodieque familie, e qua is ortus fuit, honori parcerent, faciendum rati. Et sane laudando omnino consilio ita facere; quare et ego eorum exemplo a prodendo uiri illius nobilis nomine hic abstineo, licet interim id e Carthusie Lirane antiquo, probateque fidei monumento apprime compertum habeam.

10. E miraculis, annum 1600 pregressis, que e mss. Nicolai Ricii de Taberna schedis, a Seuero a Neapoli aliunde auctis, apud Surianum referuntur, hicque in medium adducenda sunt, alterum modo recenseamus. »Cum . . . monasterium S. Stephani«  »in ampliorem formam redigeretur anno Domini, 1553, Priore existente D. Petro Paulo Lumbulo de Caieta, professo domus Neapolis, cuius uita mansuetudine, pietate ac religione plena fuit, refectorii pars superna opere testudineo fabrefacta, quam Italici incole Lamiam uocant, ualde profecto nitida, multoque sumptu constructa, iam sibi coherens ac constans uidebatur, ut, humore desiccato, fulcra lignea, que lapides, cemento compactos, sustinebant, subduci atque amoueri possent, opus illud aliquanto citius, quam oportuit, aggressi demoliri cementarii subito horribilem fragorem audiunt ex fatiscente testudine. Accidit uero, ut quidam, nomine Bonellus, operis magister ac alii eiusdem artis illi assistentes, cum in tam presenti discrimine  uersarentur ac periclitarentur, omnes una uoce clamare ceperint: Sancte Bruno, fer opem nobis. Quo dicto, uident quemdam monachi specie, uultu uenerabilem, qui eorum manus apprehendens, eos in aliam partem extra refectorium transtulit, et continuo testudo fatiscens collapsa est. Unde B. Brunonis meritis incolumes euadentes Deo beatoque Patri gratias ingentes retulerunt.« Egregie enimuero, quam potens sit in celis S. Brunonis patrocinium, e postremo hoc miraculo eluxit; ne autem de eius ueritate quis ambigat, apud Surianum mox subiungitur: »Hoc miraculum eo anno 1553 contigisse, preter Ioannem Madariagam, id asserentem ex testificatione iurata u. P. Syluii Prioris lib. I, cap. 22, confirmat etiam pictura eiusdem refectorii que  opus  indicat consummatum anno 1554 et etiamnum adhuc ibidem memoria uiget a maioribus accepta.«

11. Nec minus, quanti apud Deum meriti sit S. Bruno, aliud, quod nunc etiam subdo, probat miraculum. Hisce apud Surianum pag. 335 et seqq. concipitur uerbis: »Eodem fere tempore scilicet ante annum 1558 quidam domnus Stephanus Carozza ex oppido Suriano diecesis Melitensis sex fere passuum millibus a monasterio  ex primis professis domus huius an. 1535, propter uaria crimina  in magnum scandalum ordinis ab eo perpetrata  et propter frequentes eius apostosias, tanquam incorrigibilis, ab ordine expulsus et alienus denuntiatus est. Qui deinde uixit in eodem oppido more secularium clericorum pluribus annis, ac tandem in maximum laterum dolorem et febrim incidit: unde et ad extrema dedeductus omnique prorsus destitutus auxilio elata uoce clamare cepit: Sancte Pater Bruno, adiuua me. Conspiciebatur toruis oculis ac tristi facie multos motus per cubile facere, et nichilominus semper magnis uocibus iterabat: Sancte Pater Bruno, adiuua me, nec alia uerba in ore habens magis magisque cruciabatur. Hec animaduertens frater eius Iacobus Carozza cum ceteris domesticis, commiseratione  moti, priorem monasterii adierunt, qui, his auditis, mox P. Franciscum Micelottum de Binungio, professum et procuratorem huius domus, destinauit cum plena sua potestate et facultate eum ordini reconciliandi et illius habitu induendi. Perrexit ille, atque intrans domum more recepto dixit: Pax huic domui, etc. Statimque infirmus, qui uelut exanimis iacebat, exclamauit: Indue me, Pater, nam mori nequeo, nisi prius in gratiam receptus, habitum quoque, quem dimisi, recepero. Hoc mihi donum a Deo obtinuit pater sanctissimus Bruno. Qui simul hac habitu fuit indutus, melius habere cepit, et eidem patri peccata confessus sacratissimum sacramentum Eucaristie humiliter petiit et accepit. Deinde cum magna cordis contritione sacro oleo est perunctus,  et sic munitus diem clausit extremum, atque ad monasterium corpus eius delatum in communi cemeterio tumulatum fuit. Hoc autem circa annum 1558 contigisse oportuit; nam anno 1559 Fr. Micelota institutus est per capitulum prior domus Trisulti et obiit 1560.«

12. Miraculum istud, seu beneficium, a S. Brunone sacerdoti, ordinis sui olim alumno, impensum, ex ordinis Carthusiensis capituli charta, uti relationis iam date initio indicatur, primitus haustum esse, Surianus etiam, qui id ex auctis per Seuerum a Neapoli Nicolai Riccii schedis accepit, ad calcem subiungit, ac deinde, aliis nonnullis, que breuitatis causa omitto, interpositis, pag. 354 sequens, quod, in Fabricio Carrafa, cum terram de Ninfo, ab auo  suo Ioanne Baptista Carrafa,  Carthusie S. Stephani restitutam, iterum occupasset, patratum, in easdem schedas e Turritane S. Stephani Carthusie tabulario fuit illatum subnectit: »Anno, inquit, 1586 mense Octobris dominus Fabricius Carrafa, marchio Castri-ueteris, Hieronymi F. ac Io. Baptiste Carrafe nepos, cum maiorum suorum contumacia in eo propagaretur in occupando atque indebite retinendo territorio sepe dicto de Ninfo, et a priore illius temporis u. P. Petro Bono de Agrottaria in ius uocatus pro restitutione contemneret, in febrim incidit acutissimam, adeo ut a medicis de illius uita conclamaretur, familiares religiosissimam matrem adhuc superstitem, in proximo oppido commorantem, accersierunt ad luctuosum  sui nati funus deflendum. At illa ex infortuniis, que predecessoribus suis ob predicti territorii usurpationem euenerunt, edocta nuntiis respondit: Ego ueniam et curabo eum, Deo dante, et S. Brunone suffragante. Illico ad filium pergens, iam morti proximum sic allocuta est: Merito hec pateris, quia territorium de Ninfo S. Brunonis iniuste occupas, et nunc audi sermonem meum, accersi priorem S. Stephani dictumque locum ei restitue, et statim liberaberis, sciesque, quia manus Domini super te est, affligens et eruens te.

13. »Statim ille matris monitis obtemperauit, ac coram multis astantibus se ita facturum protestatus est. Misericors autem Deus, qui non uult mortem peccatoris, sed ut conuertatur et uiuat statim  febri imperauit ac recessit, atque incolumis effectus, quod spoponderat, opere adimpleuit, publico confecto instrumento 18 Octob. 1586, Indict. Xu per manus Consalui Ermogida de terra Spatule, in quo sanitatem miraculose se recepisse confitetur his uerbis: Pro summa deuotione predicti S. Brunonis et per merita et beneficia recepta et diuersimode habita, et que a predicto S. Brunone habere sperat, et in dies habet, et presertim in presenti sua magna infirmitate, etc., et confirmauit, cessionem Io. Baptiste sui aui 18 Nouembr. anni 1529, ut  supra. Eodem die etiam litteras dedit ad conuentum, commendans se eius precibus.« uenio nunc tandem ad miracula, e iam sepe  laudatis schedis hausta, atque in annua, qua e Turritana S. Stephani ecclesia ad Turritanam itindem S. Marie ecclesiam sacrum Brunonis caput deferri ex supra dictis modo solet, solemnitate ad eius inuocationem patrata. Surianus pag. 356 sic scribit: »Anno 1589 conuenientibus iuxta morem ex castris, oppidisque circumpositis quamplurimis sacerdotibus et promiscui sexus turbis cum solemni supplicatione, qua a monasterio S. Stephani Feria secunda post Pentecosten conuentualiter a monachis defertur simulacrum argenteum umbilico tenus, in quo asseruatur caput S. P. N. Brunonis, et digitus integer S. Stephani protomartyris, in manu itidem argentea reconditus, qui ab Urbano II, instante comite Rogerio, huic domui«  »donatus fuisse perhibetur, ad ecclesiam B. Marie, milliario hinc distantem, iuxta quam olim fuit eremus, a S. Brunone constructa, multi ex diuersis languoribus Dei Genitricis auxilio et S. Brunonis meritis curati sunt, quos propriis oculis multi ex nostris uiderunt; erant enim ibi monachi et conuersi num. 25.

14. »Ibidem uidisses alios supplicabundos opem B. uirginis, alios S. P. N. Brunonis nomen inclamantes; nec frustra: sanabantur enim a quacunque detinebantur infirmitate. Adfuit tum inter eos mulier quedam ex uicino oppido, Pizzone dicto, muta, que decem et octo annos elocuta uerbum non fuerat, et mox in illa prefata ecclesia clamare cepit: Misericordia! tuncque loquendi liberum usum  recepit. In cuius accepti beneficii memoriam habitum ordinis album more sanctimonialium nostrarum semper gestauit, et quotannis ad festiuitatem annuam eiusdem ecclesie inter primas aduenit. Alia quedam mulier ex oppido Suriano ad prefatam ecclesiam accessit, que, duodecim annos habens in infirmitate sua, omnem fere substantiam frustra in medicos erogarat. Hec coram omnibus flexis genibus orans clamare cepit; Serue Dei S. Bruno, iam confessa sum, iam sanctissimum Eucaristie sacramentum suscepi, si expedit saluti anime mee, impetra mihi sanitatem; sin autem, felicem obitum; leta enim moriar, si hoc mihi contigerit in hac ecclesia. Mirabile dictu! Continuo defuncta est, et quasi ridens ab omnibus conspiciebatur,  atque in eadem ecclesia sepulture tradita est.« Talia sunt duo, que presenti § recensenda adhuc erant, seu miracula seu beneficia. uerum erit fortassis non nemo, qui, an primum ex his S. Brunonis patrocinio patratum fuerit, reuocet in dubium, quod mulier muta, in cuius fauorem obtigit, inuocasse illum non legatur. Attamem, cum hec album sanctimonialium Carthusianarum more habitum in accepti beneficii memoriam deinceps gestarit, acceptum id Brunoni retulisse, itaque sese hunc inuocasse confessa uidetur; quod cum ita sit, partem equidem in illo seu miraculo seu beneficio, nisi forte, quod tamen non puto, sanctissime Dei genitrici ascribendum potius totum id sit, habuisse  Sanctum, admittendum apparet. Ad ea modo, que § sequenti expedire statui, progrediamur.



§ II. Aliquot miracula, seculo XuII, ante annum tamen huius XXIu, patrata, recensentur, et qui tandem Sancti cultus ad uniuersam Ecclesiam extensus, festumque eius tunc Colonie Agrippine celebratum fuerit, exponitur.

15. Non pauca, puluere abraso e lapide specus seu antri, in quo, ut nonnulli ex dictis in commentario preuio § 45 uolunt, continuo S. Bruno post suum in Turritanam eremum secessum habitauit, reque etiam uera subinde  commoratus fuisse uidetur, in egrotantium languidorumque fauorem patrari miracula, Surianus in suis ad Brunonis uitam, a Surio contextam, adnotationibus e Nicolao Riccio de Taberna  supra laudato prefatus, sequens seu miraculum seu beneficium, quod, puluere illo adhibito, patratum fuit, e recensione Seueri a Neapoli, qui id, ut premittit, e Basilio, Carthusie Turritane fratre conuerso, reique geste oculato teste audiuit, pag. 361 in medium adducit hisce ipsis Seueri uerbis: »Frater Blasius de Pace ex eadem Serra oppido uicino ad milliare, monasterii«  »conuersus, professus eiusdem, Deo permittente, a maligno spiritu obsessus misere uexabatur. Cui u. prior predictus«  »summa, qua preditus erat, caritate compatiens, cupiens ouem suam ab inuasione infernalis lupi eripere, sciens etiam, genus quoddam demoniorum non nisi oratione et ieiunio eiici, tribus  diebus pane et aqua duntaxat uictitauit, atque, aliis negotiis intermissis, solum orationi uacans permansit. Post tertium diem, accuratiori generali peccatorum confessione premissa, in sacrarii altari, in quo in fabrefacto loculamento, ebeno argentoque permisto uarie celato, asseruantur caput S. P. Brunonis in argenteo simulacro, et alie sanctorum reliquie, missam quoad deuotius potuit, celebrauit, presente fratre Blasio, arreptitio et predicto fratre Basilio.

16. »Post missam uentum est ad exorcismos, et cum demon egredi cunctaretur, recordatus est P. Prior lapidis specus S. Brunonis, ac statim mandauit F. Basilio, ut, conscenso equo, quantocius lapidis puluerem, e specu sumptum, ad se perferret.  Qui iussa complens, cum, accepto inde puluere, domum rediret, in medio itinere derepente uentum ualidum contra se irruentem sensit. Quo uiolenter ex equo excussus in terram male acceptus decidit. Eodem momento demon, in cachinnum solutus per os arreptitii in hec uerba prorupit Calabrorum dialecto: At come buono conzato se ne terra! que Latine sic sonant: At quam bene acceptus redit. Ita mihi precise referente eodem fratre Basilio, equo sine sessore recta ad monasterium redeunte, homines ad prostratum, ut existimarunt, nec e terra adhuc surgere ualentem, excurrerunt, domumque reduxerunt. A quo accepto puluere atque contra demonium adhibito, illud exire ab homine cegit,  ac statim liberatus ad obitum usque incolumis permansit. Obiit uero postea I Aug. 1625.« Cum Ludouicus Suespeckh, qui, dum Turritane S. Stephani et S. Brunonis Carthusie prior esset, demonium, puluere ex lapide antri S. Brunonis adhibito, e fratre Blasio energumeno, uti hic narratur, expulit, prior primum, quemadmodum apud Surianum loco cit. Seuerus a Neapoli docet, anno 1608 fuerit creatus, annoque 1611 obierit, oportet, ut tempore, inter utrumque hunc annum medio, prodigium istud acciderit; quare cum forte etiam annum 1609 precesserit, uisum est id hic premittere aliis adhuc recensendis miraculis, que uel hoc ipso anno uel serius euenere.

17. En adeo nunc unum, quod anno 1609 accidit,  quodque, licet non puluere, e Brunoniani antri lapide accepto, Sancti tamen patrocinio fuit patratum. Hisce exstat apud Surianum pag. 363 et seq. uerbis expressum: »Sub eodem P. Priore«  »anno 1609, cum ad monasterium uectaretur magnus lapis, e uicina lapidicina excisus, quadratus, octo uel amplius palmos habens undique in longitudine, et unum fere cum dimidio diametralem, usui futurus pro tabula summi altaris ecclesie, tanti ponderis, ut a pluribus boum iugis supra lignea machina egre aduehi potuerit, et multus ad uisendum populus accederet, quidam Dauid Muller Brandeburgensis, in lapide et ligno egregius sculptor, qui sue artis admiratione digna multa emblemata ex lignorum  segmentis coagmentatis uersicoloribus effecit in hoc monasterio, quique prefate machine structor et prefectus operis aderat, cum medio itinere flexo poplite currum adaptare uellet, ac subtus aspiceret altera ex rotis tibiam illius adeo ualide pressit, ut in terra, penitus humo cedente ponderi, absconderetur, ipso Dauid clamante, S. Bruno, opem fer mihi; cumque plurimi commiserationis ergo accurrissent, tibiam eius comminutam existimantes, inuenta est aliquantulum in neruis lesa, que etiam paulo post perfecte curata est. In eodem loco prefatus sculptor ediculam seu paruulam capellam, in colle sitam, suis sumptibus erigendam ad rei futuram memoriam curauit, que adhuc exstat.« Duobus hisce iam relatis atque apud Surianum exstantibus  miraculis aliud modo subiungo, typis hactenus, quod sciam, non subiectum, quod in S. Brunonis imagine Caballione, seu, ut ab aliis scribitur, Cauallione, episcopali uindascini in prouincia ad sedem apostolicam spectantis comitatus ciuitate, anno 1610 patratum est, quodque cum Maioribus nostris e Magna Carthusia anno 1668, uti, quam ei ascripserunt, notitia me docet, fuit communicatum.

18. Sequentibus hisce uerbis describitur: »Anno Domini 1610, mense Augusto, Alexander Maurissius, ciuis Cauallicensis, uisa tabella quadam in choro PP. Capucinorum Cauallicensium, in qua recenter a patre Bernardino effigies sancti  Ludouici, episcopi Tholosani eiusdem ordinis  professi, deformata fuerat, illius elegantia supra modum delectatus et captus, accessit ad patrem Fabianum de Sault sibi familiarem, instantissimeque petiit et ab eo obtinuit, ut imagunculam sancti Brunonis hic appensam, quam pro sua in eum antiqua deuotione asseruabat, superductis coloribus opera dicti patris Bernardini in similem sancti Ludouici representationem delinearet; huic igitur operi 20 eiusdem mensis primam admouet manum P. Bernardinus et imaginis fundum indico pro more oblinere aggreditur. uerum cum opus ob exiguitatem displiceret, superuenienti cuidam  pictori, nomine L'Empereur, tradit penicillum, rogatque ut illud iam bene inchoatum ad instar imaginis sancti Ludouici absoluat, acquiescit pictor et imaginis fundum atque ipsum in cruce pendentem Saluatorem subiectamque caluariam atra fuligine oleo subacta inficit, candidam sancti Brunonis uestem in leucopheam demutat, capitium producit, manicas substringit, pro cuculla cannabinam plagulam assuit, totam denique imaginem, demptis Pontificiis insignibus, pedo scilicet ac mitra, sanctique Brunonis capite, in aliam transfigurat. Porro, aduesperascente multum iam die, sic affectam tabellam recedens P. Bernardino relinquit: qui sequenti die, mane facto, alieni operis curiosus explorator, dum imaginem propius intuetur, heret attonitus, et  inusitato successu perculsus, uix oculis suis credit, nullus penicilli ductus, nullum coloris, nullum indici uestigium, pura omnia et ueluti spongia detersa existunt, sola sandaracha, uelut in perpetuum rei geste monimentum, sed integris prioribus lineamentis, remanserat, sicque sanctus Bruno, reiecto ascititio schemate et colore, in ueste natiua candidus apparebat. Ergo inter pauorem et gaudium dubius pater Bernardinus ad patrem Andream d'Arles cenobii Guardianum accurrit, rem omnem communicat, sigillatim exponit, imaginem exhibet.

19. »Certatim omnes e domo Patres, audita rei nouitate, adsunt, sciscitantur, audiunt, imaginem  explorant, et una uoce, ingens id esse miraculum, exclamant. Adest quoque Iosephus L'Empereur pictor, promissi memor, pensum absoluturus, sed a patre Bernardino, quod acciderat, miraculum edoctus, prohibetur ultra manum operi  adhibere, aut ullam deinceps alicuius Sancti effigiem in alterius commutare agredi. His igitur omnibus uisis et auditis, non sine rubore et metu dominus Maurissius imaginem, sibi restitutam, summa cum ueneratione recipit, eamdemque tandem, a multis uisam et religiose spectatam, D. Dionysio Sailly, priori Carthusie Bonipassus, dono dedit. Exstat de ea re authenticum instrumentum, a reuerendo officiali et uicario generali reuerendissimi episcopi Cauallicensis, Alexandro  Maurissio, Iosepho L'Empereur et Ioanne Baptista Gemifrem notario et scriba Curie spiritualis Cauallicensis subscriptum et sigillo episcopali munitum, quod una cum predicta imagine, supra exhibita, Carthusiam ab eodem D. Dionysio transmissum in tabulariis domus integrum asseruatur.« Maiores nostri, qui, quemadmodum supra iam indicaui, sese e Carthusia maiori conceptam hisce uerbis miraculi, in S. Brunonis imagine patrati, relationem accepisse, in margine ascripserunt, notula apposita etiam monent, sese et illam Sancti imaginem, et ipsum instrumentum authenticum, cuius sub finem iam date relationis mentio fit, in sacello, S. Brunoni in Carthusia maiori sacro, uidisse, cum ibi anno 1662 uersarentur. Porro imaginis illius exemplar  ad maiores nostros una cum miraculi relatione missum fuisse, e uerbis, quibus hec initio et fine concipitur, apparet; uerum ego id, quod alioquin eri incisum lectori hic exhiberem, inter sepositas de S. Brunone notitias inuenire haud quiui. Unum modo adhuc, quod miraculis, a Sancto factis, apud Surianum accensetur, quodque annum 1624 precessit, studioso lectori, antequam ad alia, ad gloriam Sancti posthumam spectantia, sermonem conuertam, hic exhibeo.

20. His uerbis exponitur: »Anno 1623, cum esset prior D. Ioannes Manduci de Seminaria oppido diecesis Melitensis, qui sacella SS. Stephani et Brunonis, sita in transuersa parte ecclesie sultholo, marmoribus uersicoloribus Roma magno  sumptu aduectis exornanda curauit, coaptandorum marmorum causa uenit etiam huc inde quidam Gas par marmorarius, qui, humani generis hoste suggerente, et carnis fomite titillante, quadam die cum alio eiusdem artis socio, dicto Michele Siculo, intra ecclesiam S. Marie  solus cum eo de certa muliere ad inhonesta sollicitanda uerba miscebat prope paruam ianuam ad dextrum latus dicte ecclesie, tuncque repente audiunt, quatuor ualidis ictibus pulsari gradus, tunc ligneos, dein uere lapideos factos, quibus ab exteriori parte ecclesie ascenditur ad chorum super atrium ecclesie constructum. Ad quem strepitum exterritus Gaspar egressus est foras per eam lateralem ianuam, ac  clare conspexit terga monachi nostro habitu induti uicinum nemus petentis ac penetrantis. Ex cuius aspectu maiore timore est perculsus, cum probe sciret monachos nostros nec illa die et hora illic adesse, nec unquam solos eo aduenire solere; unde nec uane opinatus est, S. Brunonem fuisse, cui cordi semper fuit, et est honestas ac sanctitudo Dei domum decens. Dein timore compunctus rem totam aperuit D. Mathie Nucifero professo, et tunc monasterii sacriste: quo referente, hec in Acta relata sunt. Eodem anno illa mulier interfecta est a cognatis, et Gaspar de nocte, tempore carnis priuii, ad proximam uillam diuertens grauiter est in capite uulneratus, sed breui conualuit, S. P. N. Brunoni se commendans: qui et me hec scribentem, ut  missam ad illius altare et honorem offerrem, exorauit; quod libenter, nesciens, rem occultam esse, prestiti.«

21. Cum hec, que apud Surianum pag. 365 et binis seqq. Seuerus a Neapoli hic narrat, anno 1623 accidisse, ipsa prodat data huius relatio, eodemque etiam anno Sancti nostri cultum propagari contigerit, chronologicus, quem sequi statui, ordo exigit, ut de re hac modo hic tractem. Publica S. Brunonis ueneratio ab anno 1514, quo fuerat is explicato in Commentario preuio § 47 ritu in beatorum numerum relatus, apud solos fere Carthusianos locum habuerat, cum tandem, his agentibus, Gregorius Xu papa concessit, ut S. Brunonis festum missali et breuiario Romano inscribi officiumque de  eo semiduplex die sexta Octobris in quam illud incidit, ab omnibus ubique fidelibus, qui ad Horas canonicas tenentur, libere ac licite recitari possit. Breue apostolicum, quo id fecit, Benedictus XIu papa e Carthusia maiori, uti ipsemet docet, accepit, atque in contexti a se de Seruorum Dei beatificatione, et beatorum canonizatione operis librum primum intulit: hisce autem ibidem cap. 41, num. 7 uerbis concipitur: »Gregorius papa Xu ad perpetuam rei memoriam. Domini nostri Iesu Christi, qui seruos suos eterne glorie premio donat in celis, uices, quanquam immeriti, gerentes in terris, ex adiuncto nobis pastoralis officii debito procurare tenemur, ut eorumdem seruorum Christi debita ueneratio indies magis promoueatur, et laudetur Dominus  in Sanctis suis. Quam ob rem fidelium quorumlibet, presertim uero sub suaui religionis iugo altissimo famulantium, uotis, que peculiarem Sanctorum huiusmodi cultum et uenerationem respiciunt, libenter annuimus, prout conspicimus in Domino salubriter expedire.«

22. »Supplicationibus itaque dilecti filii D. Bernardi Gazii, ordinis Carthusiensis procuratoris generalis, nobis humiliter porrectis inclinati de uenerabilium Fratrum nostrorum S. R. E. Cardinalium sacris ritibus prepositorum consilio, quod de cetero perpetuis futuris temporibus festum S. Brunonis, eiusdem ordinis fundatoris, die 6 Octobris, qua in celum euolauit, in missali et breuiario Romano  reponi, officiumque de eo semiduplex ab omnibus ubique fidelibus recitari libere et licite possit et ualeat, apostolica auctoritate tenore presentium concedimus et indulgemus. Quocirca uenerabilibus fratribus patriarchis, archiepiscopis, episcopis, ceterisque ecclesiarum prelatis, in uniuerso terrarum orbe constitutis, precipimus et mandamus, ut in suis quibusque ecclesiis, prouinciis et diecesibus presentes nostras litteras solemniter publicari, et ab omnibus ecclesiasticis personis secularibus, et quorumuis ordinum regularibus omnino obseruari faciant, non obstantibus constitutionibus et ordinationibus apostolicis, ceterisque contrariis quibuscunque. uolumus autem, ut presentium transumptis, etiam impressis, manu alicuius notarii publici  subscriptis, et sigillo alicuius persone in dignitate ecclesiastica constitute munitis eadem prorsus fides adhibeatur, que presentibus adhiberetur, si forent exhibite uel ostense. Datum Rome apud Sanctum Petrum sub annulo Piscatoris, die 17 Februarii 1623, pontificatus nostri anno tertio. S. Cardinalis sancte Susanne. Ita est, Siluester Spada, illustrissimi et reuerendissimi domini Cardinalis uicarii notarius.« Locus + sigilli.

23. Apostolico huic breui iam preiuerat sacre Congregationis rituum indultum, quo idem, quod per istud hic conceditur, anno 1622 iam fuerat concessum. Exstat id pariter apud Benedictum XIu loco proxime citato, sicque habet: »Supplicationi, a domino Bernardo Gazio, ordinis Carthusiensis procuratore  generali, sacre rituum Congregationi porrecte, eadem Congregatio communi illustrissimorum R. P. assensu inclinata, habita etiam Sanctissimi Domini nostri confirmatione, festum sancti Brunonis, eiusdem ordinis fundatoris, die 6 Octobris, qua in celum euolauit, in missali ac breuiario Romano reponi, et officium de eo semiduplex ab omnibus ubique fidelibus recitari concessit. Illi enim inter Sanctos precipue uniuersalem Ecclesie uenerationem expostulare uidentur, qui sacrarum familiarum institutores militanti eidem Ecclesie nunquam interitura suffragia reliquerunt. Sig. Franciscus Maria, Cardinalis a Monte. Locus + sigilli. Ioannes Baptista Rinuccinus secretarius.« Hoc instrumentum, quod, qui illud cum Benedicto  XIu papa de mandato reuerendi patris, ordinis Carthusiensis generalis, communicauit, Ambrosius Crollet, huius scriba, 19 Nouembris anni 1622 datum notat, Carthusianis petentibus a sacra rituum Congregatione fuit indultum, ipsomet annuente, uti recitata, quibus id constat, uerba fidem faciunt, summo pontifice Gregorio Xu; ut proinde hic illud ipsum, quod anno 1623 per Breue, num. 21 et et seq. recitatum, Carthusianis postulantibus concessit, uiue uocis oraculo antea impertiisse uideatur. Nec tantum hic pontifex, ut S. Bruno per uniuersam Ecclesiam cultu publico affici posset, indulsit; uerum etiam, quo reipsa, etiam ab iis, qui ad Horas canonicas non tenentur, ueneratione congrua honora  retur, sacra Carthusianorum ecclesias uisitarent, exigique pro lucrandis plenariis indulgentiis solitas preces ibidem effunderent, propensissime concessit. Exstantes apud Surianum litteras apostolicas, quibus id fecit, lubet etiam huc transcribere.

24. Sequentibus itaque apud hunc uite S. Brunonis, per Surium concinnate, commentatorem uerbis concipiuntur: »Gregorius papa Xu ad perpetuam rei memoriam. Splendor paterne glorie, qui sua mundum illuminat ineffabili claritate, pia uota fidelium, de clementissima eius maiestate sperantium, tunc precipue benigno fauore prosequitur, cum deuota ipsorum humilitas Sanctorum precibus et meritis adiuuatur. uolentes igitur, omnes et singulas  ecclesias monasteriorum monachorum Carthusianorum ubicunque existentium aliquo spirituali munere illustrare, de omnipotentis Dei misericordia ac beatorum Petri et Pauli apostolorum auctoritate confisi, omnibus utriusque sexus Christi fidelibus, uere penitentibus et confessis ac sacra communione refectis, qui aliquam ex dictis ecclesiis die festo sancti Brunonis, sexto mensis Octobris celebrari solito, a primis uesperis usque ad occasum solis festi huiusmodi singulis annis deuote uisitauerint, et ibi pro Christianorum principum concordia, heresum exstirpatione ac sancte matris Ecclesie exaltatione pias ad Deum preces effuderint, plenariam omnium peccatorum suorum indulgentiam et remissionem misericorditer in Domino concedimus,  presentibus perpetuis futuris temporibus ualituris. uolumus autem, quod presentium transumptis etiam impressis, manu alicuius notarii publici subscriptis et sigillo alicuius persone in dignitate ecclesiastica constitute munitis, eadem prorsus fides adhibeatur, que presentibus adhiberetur, si forent exhibite uel ostense. Datum Rome apud S. Mariam Maiorem sub annulo piscatoris die 3 Iulii, anno 1623, pontificatus nostri anno tertio.«

25. Surianus, pontificia hac, qua quamlibet Carthusianorum ecclesiam die sexta Octobris seu luce S. Brunoni sacra frequentantibus indulgentia plenaria a Gregorio Xu fuit concessa, pag. 266 et seq. recitata bulla, mox subiungit: »Hac autem bulla, uelut classico personante, uarii uariarum regionum  excitati populi, certatim quisque pro sua in sanctum Brunonem religiosiore obseruantia, exaggeratum cultum  impenderunt,« ac deinde narrat, quanta solemnitate ac pompa Sancti festum Colonie Agrippine nominatim, Leodii et Lire in Brabantia celebratum tum fuerit. Ut breuitati studeam, qui id in priori e tribus hisce ciuitatibus, que Sancto natalis obtigit, factum fuerit, e laudato Sancti uite, per Surium scripte, commentatore lectorem edocere duntaxat lubet. Ac primo quidem, antequam uerba, quibus is scriptor rem exponit, huc transcribam, de anno quo solemnitas ista Colonie Agrippine acciderit, nonnulla dicenda sunt, ne quis forte illam, quod litteris apostolicis,  mox recitatis annoque 1623 datis, proxime a Suriano subdatur, hoc etiam anno, quod ex dicendis secus habet, euenisse arbitretur. Solemnitati itaque, qua, cum pontificia, quam proxime memoraui, bulla data fuisset, Colonie Agrippine S. Brunonis festum celebratum fuit, preiuit edictum, quo Ferdinandus princeps elector et archiepiscopus Coloniensis omnes archidiecesis sue clericos, ut instans S. Brunonis festum congrua debitaque deuotione celebrarent, uehementer hortatus est, nonnullaque eo spectantia prescripsit. Lubet et monumentum illud, quod inter sepositas a maioribus nostris de S. Brunone notitias inueni, integrum huc transcribere, tum ne quid, notatu dignum, quod ad gloriam Sancti posthumam facit, preteream, tum quod ex eo, solemnitatem, de  qua hic nobis sermo, Colonie Agrippine, non anno 1623, sed anno 1624, celebratam fuisse, intelligatur, quemadmodum mox, cum id recitaro, ostendam.

26. His uerbis concipitur: »Ferdinandus Dei gratia sancte Coloniensis ecclesie electus et confirmatus archiepiscopus S. Rom. Imp. per Italiam archicancellarius, et princeps elector, episcopus Paderbornensis, Leodiensis et Monasteriensis, administrator Hildesheimensis, Corbeiensis et Berchtesgadensis, princeps Stabulensis, comes Palatinus Rheni, utriusque Bauarie, Westphalie, Angarie, Bullionis dux, marchio Francimontensis, comes Lossensis, Longiensis, Hornensis, S. Sedis apostolice legatus natus, etc. uenerabili clero et  uniuersis, ac singulis Christi fidelibus ciuitatis et archidiecesis nostre Coloniensis salutem in Domino sempiternam. Cum Deus Opt. Max. Pater ille misericordiarum pro paterna sua prouidentia et infinita erga nos caritate suos quibusque locis et temporibus Sanctos uarie dispertitur, ut nobis in caliginoso isto mundo inter tot dogmatum ac morum errores facem preferant, ac in uiam salutis eterne quasi manu ducant, tum uero iugiter hanc nostram Coloniensem ecclesiam oculis sue benignissime misericordie respexit et ceteris orbis terrarum regionibus ac prouinciis eminentiorem reddidit, dum clementissime uoluit et concessit, ut plurimorum maximorumque Sanctorum parens, alitrix, domicilium et custos esset; quorum nimirum meritis et  suffragiis, postquam fidem suscepit, recidiua non fuit, sed in fide stabilis, estque et audit Romane ecclesie fidelis filia aliaque que inde uelut e perenni omnium bonorum fonte scaturiunt et deriuantur, consequitur. Inter quos sane uelut stella matutina refulget sanctus Bruno, magnum Ecclesie Dei decus et ornamentum, ciuis Coloniensis, Colonie nobili Hartenfaust familia natus et educatus, anno parte salutis post millesimum centesimum primo mortuus; post millesimum quingentesimo decimo quarto a Leone X inter Sanctos relatus, celeberrimi iuxta et sanctissimi ordinis Carthusiensis  fundator et patriarcha. Porro nuper nobis exhibite et intimate fuerunt littere Sanctissimi domini nostri Gregorii felicis recordationis Pape  Xu super celebratione festi altememorati S. Brunonis huiusmodi sub tenore.«

27. Hic modo Gregorii Xu pape, qui anno 1623 die 8 Iulii, ac proin, antequam hoc Coloniensis archiepiscopi edictum emitteretur, uita functus est, recitatur breue, num. 21 et 22 datum, ac deinde pergitur hoc modo: »Nos itaque tum pro ea obedientia, quam debemus S. Sedi apostolice, tum pro religioso nostro affectu et ueneratione erga Sanctos Dei, eos presertim, qui nos et ecclesiam nostram propius contingunt, tenore presentium auctoritate apostolica nobis commissa, nec non de consilio et consensu uenerabilis nostri capituli uobis supradictis litteras apostolicas notificamus, et pro illarum  exsecutione clericos tam seculares quam regulares enixe in Domino requirimus et monemus, ut diem istum solemniter del ita et exemplari cum deuotione iuxta tenorem supra positi breuis apostolici celebrent, aliisque Christi fidelibus suo exemplo preeant, ecclesiarum uero rectoribus, pastoribus et diuini uerbi concionatoribus districte serioque precipimus et mandamus, ut in festo S. Michelis, quod incidit in Dominicam 17 post Trinit., 29 Septemb. Christi fideli populo alta et intelligibili uoce publicent et eumdem, exposita Sancti uita, diligenter adhortentur, quatenus festum eius pie ac religiose obeant, haud dubia spe, quod Sanctus iste origine et educatione noster pio in patriam affectu nos gregemque nobis commissum suis apud diuinam maiestatem  precibus et suffragiis, hisce periculosissimis exulceratissimisque locis ac temporibus, tueri porro et conseruare perget; id quod sane eo magis nobis necessarium, quo grauiora ab heresi et a bello circumstant pericula. Quo uero Christi fideles ad debitam uenerationem ac deuotionem promptius obeundam magis excitentur, significamus preterea et attestamur supra memoratum SS. D. N. Gregorium papam Xu aliis specialibus litteris  omnibus utriusque sexus Christi fidelibus uere penitentibus et confessis ac sacra communione refectis, qui ecclesiam Carthusianorum die festo S. Brunonis, 6 mensis Octobris celebrari solito, a primis uesperis usque ad occasum solis festi huiusmodi singulis annis  deuote uisitauerint, et ibi pro Christianorum principum concordia, heresum exstirpatione, ac Sancte matris Ecclesie exaltatione pias ad Deum preces effuderint, plenariam omnium peccatorum suorum indulgentiam et remissionem misericorditer in Domino concessisse.

28. »Quod quidem nos ita declaramus, ut fideles feminei sexus  ante ipsum monasterium siue ecclesiam foris orando easdem indulgentias lucrari possint, et ualeant.« Cum anno illo, quo Ferdinandus, Coloniensis archiepiscopus, isthoc edictum emisit, Dominica post SS. Trinitatis festum septima decima in uigesimam nonam, uti  ipsum illud instrumentum manifestat, Septembris diem inciderit, hocque non anno 1623, sed, ut computanti patebit, anno 1624, quo Pascha die 7 Aprilis ac proin sanctissime Trinitatis festum die secunda Iunii celebratum fuit, euenerit, edictum illud posteriori hoc anno quo etiam apud Petrum Cholinum Colonie Agrippine excusum ad calcem notatur, editum fuisse, necesse est. Iam uero cum id Coloniensi, de qua hic disserimus, solemnitati, ut iam dictum preiuerit, consequens est, ut nec hec ante annum 1624 contigerit; quin autem hoc ipso anno euenerit, dubitandum non apparet, cum equidem haud dudum a prefato edicto locum habuerit, quemadmodum ex ipsis, quibus hoc concipitur, uerbis fas est coniicere. uerba modo, quibus ea a Suriano  describitur, huc transferamus. Sequentia hec sunt: »Festum  tota ciuitas  solemniter, iucundantiumque in morem celebrauit et enceniauit. Totus senatus in Carthusia secundum faciem Sanctorum letum diem egit tam in choro, quam in trichoro. Uniuersus clerus et omnes omnino aliorum ordinum religiosi contesserarunt. Et ne sequior sexus se doleret et quereretur exclusum, ante portam pegma et spectande magnitudinis ara fuit erecta. Quo in loco confertissime mulieres missam et communionem, concionemque auidis animis exceperunt.

29. »Phonascorum quoque non defuit in uesperis utrisque et missa gratissimus concentus. Processum  est subinde per peristylium maius cum ea grauitate pompaque, que Sanctos deceret; pone sequente senatu P. Q. Col. In ipso flagrante die festo missam cantauit baro et canonicus Ecclesie metropolitane, diaconum egit comes et canonicus, subdiaconum canonicus presbyter. In octauis  uicarius serenissimi principis missam quoque cecinit, cui canonici duo subseruierunt et phonasci tam in missa, quam in utrisque uesperis suum officium egregie sane impleuerunt. Ut uerbo absoluam, ex quo stetit illa Carthusia, nichil illi solemnitati comparabile, nichil equale uidit. Totius tandem solemnitatis coronidem adiecit ipse serenissimus princeps elector et archipresul, qui post Octauas proxima Dominica  Carthusiam uisitauit, S. Eucaristiam percepit, hospitatusque ea nocte est in pastophorio.« Coloniensis archiepiscopus Ferdinandus hic memoratus Guillelmi u Bauarie ducis ex Renata Lotharinga exstitit filius, anno 1577 natus, qui, cum patruo suo Ernesto, Coloniensi archiepiscopo, anno 1595 datus fuisset coadiutor, ei etiam, anno 1612 uita functo, in Coloniensem successit archiepiscopatum, quem ad annum usque quo obiit 1650 optime administrauit. Porro uerbis proxime recitatis subdit mox Surianus, qui Leodii ac deinde qui Lire, postquam ut Sanctus sexto Octobris die per uniuersam Ecclesiam ritu semiduplici coli posset, a Gregorio Xu papa anno 1623, fuisset concessum, festiua  eius lux solemniter a primarie etiam note uiris, qui Carthusiani ordinis non essent, fuerit celebrata. uerum cum a uerbis, quibus tum peractam in binis hisce ciuitatibus solemnitatem scriptor ille exponit, recensendis abstinere, breuitatis studio, ut iam monui, sit fixum, ad alia, que ad gloriam Sancti posthumam adhuc spectant, gradum modo facio.



§ III. Fueritne Sanctus anno 1623 a Gregorio Xu, an serius duntaxat a Clemente X canonizatus, examinatur, reliquaque, que ad gloriam eius posthumam faciunt, magisque uidentur notatu digna, in medium proferuntur.

30. Apostolicis litteris, § precedenti recitatis, quibus ut S. Brunonis festum die 6 Octobris, qua ad celos  is migrauit, missali et breuiario Romano inscribi, officiumque de eo semiduplex ab omnibus ubique fidelibus libere ac licite recitari possit, Gregorius Xu papa anno 1623 concessit, equipollenter canonizatum Sanctum non fuisse, Benedictus XIu papa in suo, quod commentarii preuii loco non uno laudaui, de Seruorum Dei beatificatione et beatorum canonizatione opere existimat; ita enim in hoc, lib. I, cap. 41, num. 6 scribit: »Nullo certe pacto dici posse uidetur  sanctus Bruno a Leone X canonizatus; sed eius equipollens canonizatio, eximiis tanti uiri meritis, preclarissimi ordinis fundationi, continuate insignium miraculorum fame cultusque concessioni, primum quidem uniuerso  Carthusianorum ordini a Leone X facte, postea toti Ecclesie ad libitum a Gregorio Xu, innixa, assignanda uidetur summo pontifici Clementi X, ut ex sequenti decreto colligitur: »Enixis precibus, Sanctissimo domino nostro Clementi X porrectis per Eminentissimum dominum Cardinalem Nitardum nomine serenissime Hispaniarum regine, quibus Sanctitati sue supplicabatur, ut dignaretur concedere, quod officium sancti Brunonis confessoris, fundatoris ordinis Carthusiensis, hactenus ab Ecclesia uniuersali sub ritu semiduplici recitatum  imposterum sub duplici recitaretur ab omnibus utriusque sexus tam secularibus, quam regularibus, qui  ad Horas canonicas tenentur, et remissis a Sanctitate sua ad sacrorum rituum Congregationem, eadem ad relationem eminentissimi domini cardinalis Sfortie censuit, predictam gratiam concedi posse, si eidem Sanctissimo Domino nostro uisum fuerit, die 3 Martii 1674. Et facta de predictis Sanctissimo relatione per me secretarium, Sanctitas sua benigne annuit die 14 eiusdem mensis Martii, et anni 1674.«

31. Ita Benedictus XIu papa laudatus, S. Brunonem a Clemente X, ac proin non prefatis apostolicis Gregorii Xu litteris, canonizatum fuisse, non obscure docens; ita autem opinatus est quod, quemadmodum inserta sacrorum rituum Congregationis decreto, quod hic recitat, parenthesi satis indicat,  litteris illis cultus preceptum non includatur. uerum Ambrosius Crollet, reuerendissimi patris generalis capitulique ordinis Carthusiensis scriba, qui easdem litteras, mandante eodem reuerendissimo Patre, cum Benedicto XIu communicauit, aliter prorsus censuit. Iisdem enim apud eumdem Benedictum operis laudati lib. I, cap. 41, num. 7 sequentia uerba premittit: »Anno 1623 supra memoratus Gregorius Papa precepit, ut die 6 Octobris omnes seculares et regulares ubique terrarum sub semiduplici ritu recitent officium sancti Brunonis confessoris, fundatoris nostri, nec non in breuiario, Missali et Kalendariis imposterum imprimendis festum eiusdem sancti Brunonis describendum statuit;« e quibus sane  manifestum fit, laudatum Ambrosium Crollet in ea opinione fuisse, qua supra recitatas Gregorii Xu pape litteras cultus ecclesiastici preceptum includere, existimauit. uerum utri assentiendum est? Huicne ordinis Carthusiensis alumno, an Benedicto XIu? Etsi Gregorius Xu papa, sese, ut S. Bruno ab omnibus ubique fidelibus, ad horas canonicas obligatis, ritus semiduplicis officio die sexta Octobris coli licite possit, impertiri, in memoratis litteris primo duntaxat dicat, mox tamen adhibens uerba, preceptum sonantia, subiungit, sese patriarchis, archiepiscopis, episcopis ceterisque ecclesiarum prelatis, in uniuerso terrarum orbe constitutis, precipere et mandare, »ut ab omnibus ecclesiasticis personis secularibus et quorumuis Ordinum  regularibus obseruari faciant« litteras predictas; hinc autem factum forte est, ut hisce omnes fideles, qui ad horas canonicas tenentur, ad officium de S. Brunone die sexta Octobris, qua is obiit, ritu semiduplici recitandum obstringere uoluisse Gregorium, Crolletus existimarit.

32. Forsan etiam, ni, ut id illi facerent, Gregorius precepisse statuatur, haud satis intellexerit, qua ratione factum esse queat, ut Urbanus uIII papa, proximus Gregorii Xu in S. Petri cathedram successor, officium de Brunone, nouo, quo hunc coli preceperit, decreto non emisso, Breuiario Romano  iusserit inscribi. Res sane, ut meam modo promam sententiam,  admodum uidetur implexa. Et uero cum sacre rituum congregationis decretum. Benedicti XIu pape uerbis, num. 30 huc transcriptis, inclusum, quo hec, ut officium de S. Brunone, quod hactenus ab Ecclesia uniuersali sub ritu semiduplici recitatum duntaxat fuerat, sub duplici deinceps recitaretur, anno 1674, summo pontifice Clemente X annuente, concessit, nullum prorsus, quod cultus, S. Brunoni deferendi, preceptum aperte sonet, uerbum includat, fueritne magis a Clemente X quam a Gregorio Xu sancti cultus preceptus, in dubium reuocari non immerito posse uidetur. Quod cum ita sit, cultusque preceptum ad canonizationem necessario requiratur, S. Brunonem canonizatum, canonizatione scilicet, uti eam uocant, equipollenti,  a Clemente X potius, quam a Gregorio Xu fuisse, pro certo asseuerare non ausum. Neque uero id a Clemente factum fuisse, pro prorsus indubitato habuit ipsemet Benedictus XIu; etenim  canonizationem S. Brunonis Clementi X non affirmate assignat, sed, adhibita, que dubitantium esse solet, loquendi formula, pontifici huic illam assignandam uideri, duntaxat ait. uerum etsi res ita sit, dubiumque simul, an Sanctus seu a Clemente seu a Gregorio, ac proin an unquam  canonizatus uere fuerit, ex omnibus iam dictis queat uideri, fuit equidem, ut officium de eo, quod duntaxat sub ritu semiduplici recitari consueuerat, ab omnibus  deinceps, qui ad horas canonicas tenentur, sub ritu duplici recitari posset, a Clemente X, ut supra a Benedicto XIu allegatum congregationis rituum decretum fidem facit, anno 1674, supplicante Hispaniarum regina, concessum. Atque id hic, quod de ea Clementis concessione sacreque congregationis rituum, quo declarata hec fuit, decreto fuerit agendum, commemorandum duxi, etsi interim pontificio isti indulto preiuerint tria e miraculis, presenti § recensendis, que, ut id daretur, partim fortassis effecerint.

33. En adeo, cum de prefata pontificia concessione actum iam satis sit, studiose lector, nunc etiam illa, continua serie, prout apud Surianum e schedis, supra iam sepius laudatis, deprompta pag. 369 et  seqq. exstant, recitata. Sic habent: »u. P. Bernardus Gort Barcinonensis, professus Carthusie Scale-Dei in Catalonia, olim Olisiponensis, et post Eborensis in Lusitania prior, sequens miraculum refert. Illustrissimus et reuerendissimus D. Theotonius a Bragantia, archiepiscopus Eborensis, amplissimus fundator Carthusie Scale-Dei  prope Eboram in Lusitania, obtinuit a reuerendo patre priore Carthusie ordinis generali quamdam portionem seu reliquiam capitis S. P. N. Brunonis, quam in argenteo simulacro, effigiem eiusdem umbilico tenus referente, recondidit, quod simul cum multis emblematum, hyeroglyphicorum, pematumque compositionibus eidem Carthusie  Eborensi donauit, ubi et reuerenter hodieque asseruatur. Anno 1628 circa finem Ianuarii, cum precessisset magnus lune defectus, dux Bragantie Theodosius II in maximam ac periculosam egritudinem incidit; de cuius ualetudine adeo timebant eius familiares, ut solis medicis ingressum ad eum permitterent. Quod sciens u. P. Antonius Cello, tunc Eborensis Carthusie prior, cum D. Aluaro de Fonseca procuratore eiusdem ad oppidum uilleuitiose, ubi dux eger decumbebat, concessit, secum deferens predictam reliquiam S. Brunonis, duci adorandam exhibiturus, in memoriam eidem reuocans, eam reliquiam esse olim a R. P. generali transmissam domino Theotonico magno suo patruo. Qui statim se decentissime composuit, et dictus  prior cum maxima reuerentia ostendit duci sacram reliquiam, recitatisque cum socio quibusdam precibus cum oratione predicti Sancti, eamdem illi adorandam obtulit, presentibus duce Barcellensi eius primogenito, nunc duce Bragantie, aliisque duobus filiis D. Edoardo et Alexandro, genibus flexis cereos accensos tenentibus. Cumque dux sacram reliquiam adorasset, presentibus filiis dixit, se ualde Deo fidere, sanitatem recepturum, quod in sua egritudine ab eo Sancto meruerit uisitari.

34. »Recessit prior cum socio e cubiculo, secum referens sacram reliquiam, ueritus, ne dux penes se eam retinere uellet; uti eum cupere nouerat. Postea dux cepit morbo leuari, atque eadem nocte adeo conualuit, ut a medico febre carens sit repertus,  et breui est prorsus sanitati pristine redditus. Anno 1631 quidam monachus, cuius nomen consulto pretereo, quia adhuc superstes est, professus unius ex domibus prouincie S. Patris Brunonis, cum hospitaretur in domo S. Stephani de Nemore, multo tempore graues mentis angustias passus, tandem ad id deuenit, ut palam de ordine deserendo tractaret, atque in Romana curia hoc per idoneum hominem procuraret. Cuius rei procurator generalis ordinis certior ab ipso factus non modo non contradicebat, uerum etiam annuebat illius ab ordine egressui, ut ab illius importunitate se liberaret. Insuper oculorum egritudinem contraxerat, ut uix de nocte lumen ad sacras preces recitandas sustinere posset. Demum S. P. Brunoni se commendans  abluit oculos suos aqua ex lacu S. Brunonis sumpta, que scilicet ex fluuio decurrente prope nemus ecclesie S. Marie colligitur in alueum, muro septum a parte uie, in forma orbiculari oblonga, in cuius medio crux lignea posita est, ex qua S. Bruno bibere et lauari solitus dicitur. Simul ac ex hac aqua oculos abluit, statim exterius interiusque illustratum se sensit, ac, deposito ordinis deserendi consilio, in sancto proposito se confirmauit, atque de sua hac illuminatione u. P. Iosephum Laudinum, priorem Carthusie Romane ac ordinis in Romana curia procuratorem generalem, certiorem fecit, per suas litteras ex hac domo, mense Decembri 1631 datas, quas et aliis familiaribus suis legit. uiuit adhuc et sospes est. Ex aqua autem huius lacus  multi deuotionis causa bibunt, et ad domos suas asportant, quam etiam uariis morbis profigandis efficacissimam experiuntur, qui cum aliquo sensu pietatis eam sumunt.

35. »Labente anno 1633, illustrissimus dominus Henricus Loffredus Neapolitanus marchio Triuici et comes Potentie in Lucania urbis, ubi ex grauissimo morbo de uita periclitabatur. Quare, medicorum ope et opera abiecta, ad Sanctorum presidia confugit, adeoque hortatu fratris Angeli Massei Neapolitani conuersi, professi Carthusie S. Laurentii prope Padulam, tunc commorantis in grangia eiusdem Carthusie, sita intra ciuitatem Potentiam, se commendauit S. P. Brunoni pio cordis affectu, hausto etiam puluere de specu eiusdem  Sancti loco pharmaci, ab eodem conuerso sibi exhibito, qui Dei beneficio per merita S. Brunonis breui conualuit, nec non ope B. Aegidii Minorite, cuius corpus apud Laurentianum oppidum integrum asseruatur, cui ab eius matre commendatus fuerat. Ob id anno 1634, ut Sanctis debitas grates obsequiumque persolueret, circa initium Iulii ad predictam Carthusiam Padule accessit S. P. Brunoni gratias redditurus. Quod clarius ex eius epistola, u. P. Ioanni Baptiste Manducio priori ac prouincie uisitatori directa, patebit. »Admodum reuerende Pater obseruandissime. Superioribus mensibus ob grauissimum morbum uite tale discrimen incurri, ut considerans, iam uanam medicorum  operam esse, ad Deum Op. Max. atque ad celites sanctos confugerim, sed peculiari affectu ad S. Brunonem, atque ad B. Aegidium. Nunc ut multo, quod his Sanctis debeo, satisfacere queam debito, statui personaliter ad eos uenerandos accedere, patrem S. Brunonem istuc ad S. Laurentium de Padula scilicet, et B. Aegidium Laurentianum. Quare Paternitatem u. rogo, ut mihi gratiam concedas et facultatem F. Angelo, ut mecum ueniat: nam ex parte cognoscens ab eo meam sospitatem tum illius precibus, tum hortatu, ut me S. P. Brunoni commendarem, a Paternitate uestra hanc consolationem exopto, ut predictus frater, sicut auxilio mihi fuit ad sospitatem mihi impetrandam, ita etiam sit ad gratias reddendas. Tandem offerens  me semper ad tui, ac tue religionis obsequia promptum, tuis me orationibus commendatum cupio. Potentia, die 27 Iunii 1634.«

36. Talia sunt tria, que sacre rituum Congregationis, a ritu semiduplici ad duplicem, annuente Clemente X, eleuantis Sancti cultum, decreto preiuere, hicque recensenda duxi, ad S. Brunonis inuocationem patrata miracula. Ac horum quidem secundum, etsi quod de uirtute a prodigiosi fontis aquis  ad lacus, cui a S. Brunone nomen est, aquas translata Zanottius in contexta a se Sancti uita tradit, neutiquam confirmet, prodigiosam tamen lacus illius aquis e Sancti nostri meritis uirtutem uere inesse,  argumento qualicunque est. uerum hanc plura luculentius commonstrant, que ipsemet Zanottius in laudata sua de S. Brunone Lucubratione cap. 34, narrat, miracula, aquarum illarum uirtute presenti seculo ac proin post dictum, quod anno 1674 congregatio rituum dedit, decretum patrata. Lubet hec, pluribus aliis, que tum apud Surianum adhuc, tum alibi exstant, e lingua Italica in Latinam uersa lectori hic exhibere, idque, cum pro iis nullum seu scriptorem seu monumentum, contra ac alias facere solet, laudet Zanottius, e sola huius, quem ea nichilominus e probato fonte hausisse reor, scriptoris fide. Hisce itaque ab illo Sancti nostri biographo uerbis narrantur: »Anno 1715 Oliua Spani Cantaciensis tali modo a maligno spiritu fuit  obsessa, ut die quopiam abs illo uiolenter supra carbonum ardentium massam fuerit coniecta, unde uulnus insanabile contraxit. Maritus illius, quem grauiter id affligebat, magna cum fide sanctum Patrem  inuocauit, cumque mulierem ad lacum S. Brunonis duxisset, ibique lauisset, continuo uidit illam hoste infernali liberatam, atque a uulnere curatam. Anno 1719, die 28 Maii Ioannes Bernardus S. Petri Cosentiensis, cum a septem iam annis morbo detentus, multisque corporis sui partibus, ita ut miseranda uisu res esset, contractus fuisset, a parentibus suis, qui in brachia eum accepere, ad lacum S. Brunonis delatus, sese duntaxat lauando sanitati integre mansit restitutus.

37. »Eodem anno Angela Rizzi Cantaciensis, a  pluribus mensibus a demone insessa sese ex ingressu in dictum lacum liberam sensit, idemque eodem die multis aliis energumenis obuenit. Anno 1721 baro Leffelhol, copiarum cesarearum in Calabria capitaneus, secta Lutheranus, paruum S. Brunonis lacum, quo curiositati sue satisfaceret, uisitauit, uidensque uno die uiginti quatuor miracula, a uariis energumenis per Sancti intercessionem obtenta, interne ad fidem catholicam amplectendam motus est, et ideo uocationi diuine obtemperans, dieque 24 Iunii Lutheranismum abiurans, fidei catholice professionem, patre Columbano Theysen Coloniensi Minorita Conuentuali, militie cesaree sacellano, et Augustino Maria Lucanensi, concionatore Capuccino, presentibus, Rhegii in Calabria in Capuccinorum  ecclesia emisit, duoque supradicti patres illum a censuris consueta sancte Ecclesie forma absoluerunt. De hoc toto instrumentum authenticum cui duo supra dicti religiosi aliique preterea subscriberent, totumque uerum esse, iurarent, confici uoluit idem capitaneus, postque ipsemet anno sequenti, cum gratias S. Brunoni sepulcrum eius uisendo acturus uenisset, scripturam huiusmodi authenticam in S. Stephani Carthusia deposuit.« Cum duobus posterioribus e tribus Pentecostes festis, quorum altero sacrum Sancti caput ad Turritanam S. Marie ecclesiam ex ecclesia S. Stephani transferri, altero ad hanc referri quotannis solet, ingens fiat populi, quemadmodum eo ipso Lucubrationis sue capite, quo iam recensita refert miracula,  Zanottius testatur, ad Turritanam Carthusiam concursus, tuncque eo sanandi infirmi energumenique undequaque soleant adduci, uiginti quatuor miracula, per que, in totidem energumenis Sancti intercessione uno die patrata, copiarum cesarearum capitaneum ad fidem catholicam conuersum fuisse, scriptor is hic refert, alterutro e dictis Pentecostes festis fortassis euenere; quod si autem re etiam uera ita res habuerit, fuisse e uiginti quatuor energumenis uno eodemque die demonem eiectum, magis erit, quam alioquin foret, credibile.

38. Ut ut sit, adhibitis equidem lacus, a S. Brunone dicti, aquis non pauca miracula, que proinde, ut iam monui, prodigiosam harum uirtutem luculentius,  quam unum num. 34 relatum, commonstrant, in energumenis potissimum patrata fuisse, credendum apparet. Nec, que supra e Suriano aliisque attuli, dubitare sinunt, quin plura etiam ad solam Sancti inuocationem fuerint patrata miracula, idque precipue in Turritana, cui modo et a S. Brunone nomen est, S. Stephani Carthusia. Lubet nunc ibidem patratis iamque narratis unum preterea, quod alibi gestum est, seu miraculum, seu beneficium coronidis quodammodo loco adiungere. Morkensius in ms. sua, quam in Commentario preuio sepissime laudaui, de S. Brunone Diatriba Chronologico-diplomatica in fine sic habet: »Ut tandem disquisitionem hanc finiam, mirum istud, quod recenter in occasione huius qualiscunque scriptionis contigisse paulo ante  memoraui, huc subiungo ex epistola uiri clarissimi Domini Iudoci Hermanni Nunninghii I. U. doctoris, proto-notarii apostolici ac perillustris ecclesie collegiate uredensis scholastici, etc. Huic transmiseram hanc meam de S. P. N. Brunone Diatribam, eatenus ut eam legeret, atque diiudicaret, mihique pro amore nostro et amicitia rescriberet, quid de ea sentiret: satisfecit affatim; ante tamen quam sententiam suam diceret, prefatur: »uerum antequam me tuis accingam, premitto casum, mihi sane, ex aliis permirum, ac prodigio, ut candide loquar, plenum. Iam manus meas subierat Diatriba tua de uita S. Brunonis ms., quando residuus in uenis ex febribus calor inopinatum mihi excitat narium stillicidium, a uespera per plurimam noctem sat  funesto spectaculo protractum, cui euocati ex uicino oppido chirurgi congruam mature opem contulere; quod et medicus meus hemorrhagiam sanitatis criticam bono omine interpretatus est.

39. »Interea euoluendis tuis scriptis cum sedulus distringor, intra octiduum me ex improuiso alterum aggreditur, priori longe periculosius. Hora uespere circiter octaua erat, qua infirmum corpus requie donandum compono, uix caput reclino, en copiosissimus eadem, qua nuper, uenula sanguis prorumpit, inter modicas horas exanimandum presagiens. Gemini per ora et nares riuuli tanto impetu eaque cruoris iactura continuo discurrunt, ut affligerent, atque in lacrymas cogerent circumstantes. Ego pacato animo ferre  malum, ceu e celo immissum. Interea nichilo remissior profusio in horam tertiam noctis excurrit, accersuntur denuo chirurgi Borckenses; qui tamen ob clausas portas aliaque militaris presidii impedimenta, tum noctis opacum, segnius accedunt. His moram aucto periculo trahentibus, humana ope destitutus ad celestem recurro, uoto ad diuum Brunonem patriarcham facto, cuius glorie tunc tui causa utcunque inseruiebam, presenti mortis periculo eriperet, si pios conatus prosequi celum decreuisset: uix absolueram uota uerbis et animo; ecce, nichil obstante sanguinis profluxu, caput supinum puluinari dimissum, ac suaui mox somno consopitum lethali stillicidio finem facit, germano fratre ceterisque circumstantibus  rem miram obstupescentibus. Adequitantes chirurgi demum circa quartam matutinam  miraculoso didicere exemplo, quantum Superum auxilia humanis omnibus sint prestantiora. Ignosce profuso calamo opera Dei indispensabiliter manifestanti.«

40. Miraculi huius seu potius beneficii, Nunninghio ad S. Brunonis inuocationem collati, relationi adiecta breui clausula, tractatum, quo res, ad Sanctum spectantes, fuse seduloque discussit, Morkensius absoluit. uerum, antequam et ego inceptum de iis, que de gloria Sancti posthuma dicenda supererant, sermonem hic concludam, luculentum adhuc, ut fidem Commentarii preuii initio datam liberem, eximie prorsus, qua Sanctus in patrio solo, imo in ipsa, in qua natus esse existimatur, domo Colonie Agrippine afficitur, uenerationis  argumentum commemorandum est. Augustinus Aldenbruck, Societatis nostre sacerdos, in epistola, quam post inspectam domum illam, que  ad Rubeam Stessam appellatur, anno 1767, die 27 Iulii ad nos dedit, aliis nonnullis, ad S. Brunonem pertinentibus que memorat, sequentia hec addit: »uidi etiam in antiqua domo  cubiculum, quod incole a S. Brunone, dum Colonie adhuc degeret, inhabitatum dicebant, tanta semper reuerentia cultum, ut nulli nocturna quies in eo concederetur. In eodem cubiculo monstrata mihi fuit sponda lecti, qua ad quietem usus sit, uetustissima illa quidem e ligno querno, sed, quod miratus fui, nullo teredinum  morsu in hunc diem appetita, nedum uitiata. Quam, quod per domesticos, famulos aliosque, qui spectatum admittebantur, nimiis frustis identidem auulsis multaretur, nuper operculo incluserunt moderni edium domini et inquilini.« Fueritne uere S. Bruno, cum Colonie Agrippine adhuc uersaretur, et cubiculo et sponda lecti, hic memoratis usus, non inquiro; uerum, ut ut id habeat, cura equidem singularis, qua sponda illa, a Sancto, ut putatur, ad quietem adhibita, custoditur, studiumque, quo nonnulli frusta ex ea sibi acquirendi correpti fuere, eximie prorsus, qua erga Sanctum Colonie non pauci feruntur, uenerationis argumento sunt minime dubio, hincque non prius, quam id etiam adduxissem, huic ad gloriam Sancti posthumam  Appendici finem imponere est uisum.



SANCTI BRUNONIS CARTHUSIANORUM PATRIARCHAE PRAESTANTISSIMI, AC THEOLOGI PARISIENSIS ERUDITISSIMI OPERA, Studio P. THEODOR PETRAEI, Campensis, Carthusie Coloniensis alumni, nunc tandem recensita, ac tribus tomis distincta. 





REuERENDISSIMO IN CHRISTO PATRI AC DOMINO D. BRUNONI D'AFFRINGUES, Maioris Carthusie priori, adeoque et totius sacre Carthusianorum familie GENERALI dignissimo, etc.

Ex quo Carthusiensis familie solitudines in utriusque Germanie prouinciis frequentare cepi, reuerendissime in Christo Pater, unum potissime admirationi fuit, quod omnia ibi comperirer inexpugnabilium ciuitatum et castrorum simillima; tergeminas ante sacra adyta unicuique excubias, loricas et cassides, que ferrum flammamque impune sufferant, annonam, ne terra mariue intercipiatur, de celo submissam; stationes ab aperto hostium incursu conditione loci tutissimas; prelia omni exceptione ardentiora, que, ut fuso non restinguuntur sanguine, ita ignitis odio et amore armis animisque perpetuantur. Sed, quia infatigabilis atque immortalis Satanas est, aduersus quem dispositi per omnem orbem Carthusianorum fratrum cetus, quasi totidem, sub aquilis D. Brunonis, erate acies depreliantur, spectatorem me tam difficili certamini astare enim uero nec decuit, nec tulit congregationis uestre eximia nota uir, P. Theodorus Petreus; continuo quippe, ubi de meo in Carthusianam familiam affectu quam optime coniecisset, in partem sollicitudinis ac laboris sui me, pre reliquis unum accitum, uoluit, ut sibi in reparandis monumentis memorati D. Brunonis, primi et sacratissimi Carthusianorum patriarche, obsequerer. Et profecto Theseum se inclamasse testaturus est, quando enim non neminem deterruisset, uel librorum prolixitas, uel curarum et expensarum necessitas, quorumdam uero prela alii id genus codices iam preripuissent. Ego tamen promptissimis accelerare animis, prouinciam e uestigio aggredi, nec quidquam preterire quod ad dignitatem ac splendorem eorumdem pertinuisset.

Tribus autem precipue causis huc impulsus fui. Primo, ne potentissimum horum librorum subsidium  in domiciliis uestris deinceps desiderarentur. Secundo, ut imago gloriosi patriarche, in illis depicta, at lectitantium manibus et propemodum oculis detrita, typorum meorum coloribus reuiuisceret. Tertio, quo posteritas Carthusiana recordetur, beatissimi coryphei sui monumenta reuerendissime Paternitatis uestre etate et auspiciis restituta fuisse, que nomine simul et officio primi Brunonis aucta, Maiorem Carthusiam in communi principum ac populorum commotione constantissime moderatur.

Quamobrem agnoscis, reuerendissime in Christo Pater, et approbas, ut sperare iubeor, intentionem uoluntatis mee. Quod si pacifice laborem et solertiam acceptas, publico bono in hos tomos collatam, et in primum potissime, quem tibi, nimirum uniuerse familie Patri ac primati, singulariter inscriptum consecratumque offero, preme pollicem, serena frontem, tanto ut certior letiorque sim me tacitis anime tue desideriis respondisse. uale.

Colonie Ubior. anno 1611 ipso D. Brunonis.


Reuerendiss. paternit. uest. deuotissimus seruus, BERNARDUS GUALTERI Ciuis ac bibliopola Coloniensis.





LECTORI BENEuOLO SALUTEM

Cum uiri aliquot seculi huius eruditi dolentes quererentur haud posse plura operum diui Brunonis reperiri exemplaria, utpote ab annis centum non recusa, accederetque insuper superioris nostri consilium ac uoluntas nonnichil ut temporis ac laboris in recenti adornanda editione ponerem, non potui non utrorumque desiderio satisfacere. Ad quod quidem in me suscipiendum onus, eo fui propensior quod typographum essem nactus eiuscemodi, qui non solum chartam sponderet nitidam, sed et characterem comprimis elegantem ac spectabilem. In quo etiam suo eum probe officio functum constat. Porro quia antiqui characteres uariis scatebant abbreuiationibus, quas hodie calcographie opere nequaquam capiunt, ea in re solliciti fuimus, singule queque ut dictiones integris omnino characteribus exprimerentur. Dantes insuper operam ut Scripturarum citationes, margines hinc inde obsidentes, suis etiam cum uersiculis ubiuis locorum collocarentur, sacreque Scripture uerba, ab auctoris contextu alio characteris genere discriminarentur. Que quanto nobis tempore ac labore, inter tot quotidiana ordinis exercitia constiterint, haud facile dixerim. Ceterum, quia ea que in tomo tertio continentur, a nonnullis Brunoni episcopo Signiensi ascribuntur, hinc scire imprimis conuenit perantiqua aliquot manuscripta exemplaria, que in alma matre Carthusia sunt reperta, ubiuis B. Brunonis Carthusiani nomen pre se ferre. Sed Benedictum, inquiunt, Patrem uocat, eumque identidem commendat. uocat et Abraham Patrem, quia eum imitandum hortatur, seseque ad D. Benedicti, utpote qui prius eremiticam, postmodum uero cenobiticam uitam duxit, consectanda uestigia libens equidem componit. At scripsit in Exodum ac Apocalypsin Ioannis? Nihil prohibet B. P. nostrum Brunonem in eosdem libros commentaria scripsisse, que temporum forsitan iniuria hominumque incuria deperierint. Quod si quis aliter sentiat, per nos licet unicuique suo abundare sensu. Cetera que a nobis hoc in opere prestita sunt, tute ipse, lector integerrime, facile deprehendes. Interim uale, ac his fruere.





DIuO BRUNONI CARTHUSIANORUM FUNDATORI PRO P. THEODORO PETRAEO CAMPENSI EIUSDEM ORDINIS APUD UBIOS PROFESSO.


 Hactenus infanti suppar, magnoque repulsus
   Tui pauore, diue Bruno, numinis,
Qui residens astris, radiorum ardente corona
   Fulges, et orbem recreas splendoribus:
Abstinui merito me laudis ab equore tante,
   uix carmine hiscens inscio mortalia.
Et iam neglecte muse renouarat amorem
   Tui sequax, tui Petreus emulus,
Urgebat prompta se promptum mente pema,
   Ubi ille spiritus adhuc plenus tui
Cessa, ait, hosce mihi frustra meditaris honores
   Qui nunc mihi palam esse desii meus.
Si quod inest animo studium, uel si qua uoluntas,
   Quo iura deuenere transcripti mea,
Illo deueniat. Quodcunque paraueris, unus
    Bruno capessat.
   Aut hunc cane, aut absiste cepto carmine.
Dixit et erubui. Quid enim? mens anxia sensus
   Tantum supra humanos nequit se tollere.
 Nam quot silua feris, quot uastum piscibus equor,
   Stellisque celum, inane quot uolucribus
Funditur: Alme, tue, Bruno, tot munera mentis
   Honora celo sunt, honora sunt solo.
Ecce autem tua cum Petreus scripta reuisit,
   Obitque sacra sedulus uolumina,
Multa situ corrupit edax ueniente uetustas,
   Librariorum incauta multa dextera,
Quod superest operum prelo nimis usque negatum
   A pluribus desideratum queritur.
Nil te, nil ergo toto magis ordine dignum,
   Nil pulpitis foret sacratioribus;
Quam si pura tuo sub nomine rursus aperte
   Morum et fluenta proruant scientie.
Hoc cupit, hoc mandat dux presidiumque tuorum
   Haud nomine, haud Bruno tibi impar munere,
Ille tuus Bruno, quo non modo clarior alter,
   Admurmurante quem ordo uoce suspicit,
Seu ius fasque placent: unius pectore sacra
   Astrea defixisse sedes creditur.
 Seu potius pietatis honos et collubet alma
   Moram uenustas: ipsus hic concernitur
Relligionis apex. Sic uni cuncta dedisti
   Que singula exornare ceteros solent.
Hec uastos egressa sinus ignara teneri
   Seu flamma uentis aucta, late promicant.
Et ueluti Cynosura rates, Heliceque pauentes
   Regit tumultuante nautas equore:
Sic recreat sic ille preit, si forte clientum
   Anhelet, aut quis lassus erret tramite.
Is iubet. At cure quis par? num debitus uni
   Ligone quouis ille sudor durior?
Ergo, uelut uolucrum princeps Iouis armiger ales
   Se mente ad alta librat astra prepete,
Accliuusque tibi gemitum dat, et in sua uota
   Partemque Petreus laborum te uocat
O pater, o nunquam uoto frustrante uocatus
   Auriga nostri idemque currus ordinis,
Magna cupido rapit mentemque animumque; tuere,
   Ceptis faue, clemensque cepta permoue.
 Tecum nascantur mihi, que te patre sub auras
   Concepta primum prodierunt ingens;
Tecum eadem surgant decumanos pignora in auctus
   Hec fatus imo corde uersat cetera.
Cum tu, Diue, pio iam pridem pectus amore
   Curisque saucius roganti ultra annuis,
Amplexu uoti spem uultuque indice prodens
   Mentis latebras, frontis et notas obis.
Inde uelut pluuiis tepida cum nocte rigatur,
   Attollit horti letior se flosculus:
Non aliter tua cui diuinum gratia rorem
   Affudit, Horarumne multa millia
Abnuat is? fatuum hoc timeat? pigrum. Expetat? uno
   Te promptus adiutore et audet auspice
Aggreditur; multa iam singula pensitat arte
   Limatque multa paginas industria.
Iam felices, si que forte irrepsere, sequestrat.
   Tuique ruris perbeatas ordine
Distribuit scito messes. Genialis ab ore
   Seges tue refloret eloquentie.
 uerum, ut uere nouo reduces nascentia uitas,
   Udoque passim que refrondent cespite,
Imbribus et Phebo debent: propria utque clientum
   Suis patronis dona sunt communia:
Sic quoque partitus sua tecum premia palme,
   Quidquid laborum quidquid et laudum tulit,
Prodigus ille tuis uouet aris; quasque futuris
   Maioris incrementi in annis spes feret
Muneris esse tui cupit, ac anathema repostum
   Tholis dicatque consecratque fulgidis.
Ergo tuo iunctus Theodoro, diue per artus
    Splendente dispensans faces e pectore,
Si germana patrem proles, si rite patronum
   Cliens honorat, haud amantem differas.
Si, ueluti uitreis cum surgit Phosphorus undis,
   Maiore luce iam coruscas redditus,
Ulterius ceptis astes, geniique benignus,
   Nil ipse deperdens tuo de munere,
Esse tui facias consortem, mente diserta
   Gnomas, tuis si non pares, at proximas
Germinet, et seros pia sensa propaget in annos
   Te patre diues, et potens te preside.





APPROBATIO CENSORIS.

Opera hec S. Patris Brunonis, tribus distincta tomis, ac diligenti studio P. Theodori Petrei, Carthusie Coloniensis alumni, reuisa recensitaque, digna plane iudico que typis recusa in lucem eant; pristinam nimirum pietatem eruditionemque spirantia.

In conuentu nostro Coloniensi. Anno 1611, 10 Augusti.


F. GISBERTUS SPECHTIUS, Conuentus Predicatorum prior, atque heretice prauitatis inquisitor.





uOLUNTAS R. P. generalis ordinis Carthusiensis pro reuidendis recudendisque B. Brunonis Operibus.

Digna erit ingenii tui cogitatio in eam curam incumbere, ut opera D. Brunonis correctius limatiusque prodeant ad lucem famamque hominum; in quo puto paucorum fore mensium opus labore, et potissimum tibi, ualde iam in ueteribus istis interpolandis detrito. Urgete igitur alacriter hanc de bono publico bene merendi occasionem. Non enim possum satis laudare uestrum hoc sanctum otium, in multo occupatum, et ad communem totius Ecclesie utilitatem, magna cum ordinis laude consecratum.

Ex litteris datis in alma matre Carthusia. Anno 1608, die decimo Iunii.


F. BRUNO D'AFFRINGUES, Prior Carthusie, ac generalis ordinis minister.





uITA SANCTI BRUNONIS.







DIuI BRUNONIS PRIMI CARTHUSIANORUM INSTITUTORIS SANCTISSIMI ET THEOLOGI DOCTISSIMI OPERUM TOMUS SEU PARS I. EXPOSITIO IN PSALMOS



1 PROLOGUS.


Psalterium est quoddam musicum instrumentum quod ex superiori cauitate resonat. Et quia instrumento tali psalmorum melos canebatur, ab instrumento suo nomen recte totum opus istud accepit. Sicut enim psalterium a superiori resonat, ita et opus hoc totum de superiori, id est de Dei laude, resonat. Intentio autem operis huius multiplex esse per titulorum singulorum diuersitatem ostenditur. Tum enim de Incarnatione, Natiuitate, Passione, Resurrectione et ceteris actibus Christi, tum de saluatione bonorum damnationeque malorum prophetare intendit; in quibus omnibus Dei laudes attenduntur. In passione enim, et ceteris eius actibus,  et in iustorum saluatione, humilitatis ipsius et misericordie, in impiorum uero damnatione iustitie laudes esse perpenduntur. Ideoque merito liber iste apud Hebreos Liber hymnorum dicitur, id est Dei laudum. Hymni uero laudes Dei metrice facte proprie dicuntur, psalmi autem lyrico metro compositi fuerunt; ut Arator ait:

Psalterium lyrici composuere pedes.

Tria uero in diuinis sicut in secularibus libris considerantur. Quia sicut seculares partim ad physicam, partim ad ethicam, partim uero ad logicam tendunt, sic et diuini quidam ad physicam, ita tamen quod in ipsa physica denotetur figura, ut in Genesi de mundi origine, et in Ecclesiaste de multis  rerum naturis mystice tractatur. Quidam autem loco logice ad ethicam tendunt, ut liber Iob, et Beati immaculati, et alii quidam psalmi. Quidam uero loco logice et ethice ad theoricam, id est ad contemplationem tendunt, illi scilicet qui sublimia in se Dei mysteria et a communi cognitione remota continent; sicut Cantica canticorum. In quibus Deus Ecclesie, uelut sponsus sponse, mirabili mysterio loqui introducitur. Liber etiam iste etsi in quibusdam ad ethicam, principaliter tamen ad theoricam tendere uidetur, cum precipue de Incarnationis, Natiuitatis, ceterorumque Christi actuum mysteriis intendat.

Plurima quidem prophetie genera esse sciendum est. Prophetia namque alia per facta, sicut de transitu filiorum Isrel, ceterisque eorum factis; que  »omnia  in figura contingebant illis .« Alia per dicta: sicut Deus Moysi ceterisque prophetis pluribus per angelos futura locutus fuisse legitur. Alia per reuelationem, sicut Ezechieli et Danieli in portentis somniorum multa reuelata fuisse dicuntur. Alia uero per occultam sanci Spiritus inspirationem, sicut Dauid prophete mystica Dominice Passionis, ceterorumque actuum, non factis aut dictis qualibetue reuelatione intimata fuerunt, sed per occultam sancti Spiritus 2 inspirationem.

Notandum uero est quod nimia sancti Spiritus agilitate, prophete de futuris quasi de presentibus et preteritis loquuntur. Omne namque futurum Spiritui sancto presens est, et quasi preteritum notum.  Notandum etiam quod cum in psalmis aliquando orans et humiliter agens introducitur Christus, secundum humanitatem; cum uero sublimiter, secundum diuinitatem accipiendum est. Notandum quoque quare psalmus primus titulo careat, cum ceteri titulos habere uideantur; ideo scilicet quia titulus omnium aliorum psalmorum esse consideratur. Nam cum de Christi laude in hoc psalmo sit intentio, in ceteris omnibus se de eo multipliciter tractaturum innuit. Intentio enim huius psalmi est a Christo tres mortes illas quibus ad mortem primus homo deuenit, remouere. Et econtrario de trina obedientia qua primus homo caruit, eum laudare. Et est uox prophete damnationem generis humani per inobedientiam  Ade considerantis, futuramque eius per Christum reparationem prouidentis. Et hoc ac si diceret:



IN PSALMUM I.

Beatus uir, etc. uirum autem dicit, non quantum ad sexus discretionem, sed ad sensuum maturitatem. Et hoc sic exponitur: Adam, per delectationem et consensum, et operationem et consuetudinem peccandi moriens, secum genus humanum omne traxit, et sic merito infelix fuit. Sed quidam futurus est, qui uir erit, acturus omnia, non debiliter ut Adam, sed uiriliter et mature. Et quia uir erit, beatus erit, id est a Deo uirtutum et operum, immortalitatisque postmodum beatitudine adeo ditandus quantum nulli est aperire facultas. Et inde beatus esse comprobabitur,  quia scilicet erit talis: qui non abiit, id est non abibit, id est a Domino non recedet, ita ut sit positus in consilio impiorum, id est in delectatione et consensu peccandi, per quam Adam et Eua in mortem deuenerunt. Et bene dicit consilio; nam prius quam scilicet peccatum agerent, peccandi consilium acceperunt, et in illo consilio delectationem habuerunt. Impios uero dicit, non secundum uocis huius proprietatem ut Deum ignorarent, sed quoniam apostatantes exstitere, cum Dei notitiam retinerent. Impii namque, Deum ignorantes proprie dicuntur. Et non stetit in uia peccatorum, id est non stabit in mala operatione, in qua Adam et Eua steterunt, qui peccatores, id est male operantes, fuerunt, dum pomum contra Dei preceptum comederunt.  Et non sedit, id est non sedebit, id est non morabitur in cathedra pestilentie, id est in consuetudine peccandi, in qua Adam et Eua cum se de peccato pomi excusarent, sederunt, sicut aliquis docens in cathedra sedet. Et inde nobis peccandi documentum attribuentes, in pestilentiam, id est in communem mortem adduxerunt. Pestilentia namque dici solet mors, que communiter populo ab eris corruptione qualibet infertur. Notandum sane quod dicit in delectatione abire, in operatione stare, in consuetudine sedere. Nam cum aliquis alio tendit, primum, ut illuc perueniat, de loco in quo est abit, et illuc perueniens stat; postea uero immorari uolens ibi assidet. Ita primi parentes, ad malam operationem tendentes, primum operationis male delectatione  a Deo abierunt, id est recesserunt, et postea tandem in mala operatione steterunt, et ad ultimum, peccandi consuetudinem non abiicientes, in cathedra pestilentie sederunt, id est ibi assidentes, id est plenarie immorantes, exemplo eorum alios ad mortem peccando adduxerunt. Et bene sedisse in cathedra per similitudinem dicuntur; docentes enim in cathedra sedere consueuerunt. Et bene operatio dicitur uia; propalata enim est, ut uia trita, et publica est, delectatio uero latet. Notandum quoque non esse superfluum, postquam negauit abire, negauisse 3 etiam stare et sedere, cum in prima negatione due sequentes intelligantur ex necessitate. Omnis enim abiens non stat, non sedet. Hoc autem ad hoc  facit, ut, hoc ordine a Christo negando, in Adam omnia ordine fuisse innuat.

Denegatis his tribus, tria alia his contraria, quibus Adam caruit, in eo fuisse sic insinuat: Non abibit, non stabit, non sedebit. Sed in lege Domini complenda erit uoluntas eius, id est legem Dei uoluntarie complebit, non inuite. Hic denotatur et quod delectabitur in complectione, sicut Adam delectatus est in preuaricatione, et legem Dei complebit bene operando, sicut Adam preuaricatus est male operando. Dico quod uoluntate Dei legem complebit, et hoc non horarie, sed in lege eius complenda meditabitur die ac nocte, id est omni tempore. Et bene dicit meditabitur, id est non negligenter, sed cum meditatione complebit. Denotatur etiam per hoc quod dicit  meditabitur, quod sicut Adam male operari consueuit, ita et ipse bene consuescet operari. Et quia non abibit, non stabit, non sedebit, et in lege Dei meditabitur, erit tanquam lignum, id est reuera lignum uite aliis, quod prefiguratum est in illo ligno uite, quod legitur in paradiso fuisse . Et ostendit per quid erit aliis lignum uite, cum subiungit. Quod plantatum est, id est qui conceptus in uirgine, secus decursus aquarum, id est per infusiones donorum sancti Spiritus, que reficiunt et purgant sicut aque, ut impleatur illud Gabrieliticum: »Spiritus sanctus superueniet in te ,« etc. Quasi dicat: uere erit lignum uite, cum sit tale lignum quod plantatum est, id est erit conceptum in utero uirginis per operationem sancti Spiritus. Non erit  lignum mortis, ut Adam. uel ita: Eritlignum uite, ut quamuis lignum uite futurum sit, tamen erit tale lignum quod plantatum est, id est conceptum erit secus decursus aquarum, id est iuxta decursus populorum, quasi dicat: Quamuis sit lignum uite, tamen erit sic conceptus ut naturam habeat in mortem decurrendi, ut populi . Et per hoc commendat eius obedientiam usque ad mortem, et confirmat fidem nostram, ne, propter diuinitatis sublimitatem, ignoremus mortalitatis humilitatem. Et quia dixerat eum lignum, ne putaret quilibet ex quo nasceretur, fructum pro quo ueniret illico se daturum, determinat sic quid lignum dabit. Non statim ex quo erit, sed in tempore suo,  id est in tempore mortalitatis sue, fructum suum, reparationem scilicet generis humani, que erit fructus mortis eius. Et cum sit lignum uite, folium eius, id est uerbum eius non defluet, id est non annichilabitur, sicut ipse testatur: »Celum et terra transibunt, uerba autem mea non transibunt .« uel ita continuatur, secundum aliam sententiam: Et quamuis ipsum plantatum sit secus decursus aquarum, id est populorum, id est quamuis decurrat in mortem ut populi, tamen folium, id est uerbum eius non defluet. Et bene uerbum folium dicitur; sicut enim folia arborem ornant, et inter ea fructus latitat, sic et ipsa uerba ornamentum Ecclesie sunt, et in eis est fructus adhuc latens, uita scilicet eterna.  uel potest hic esse similitudo sic Et quia in lege meditabitur, erit tanquam lignum, quod plantatum est secus decursus aquarum, quod fructum suum dabit in tempore suo. Et folium eius non defluet, id est erit comparabilis ligno plantato iuxta abundantiam aquarum, danti fructum in tempore suo, cuius folium non defluet, quia sicut ei non deest humor ad fructum in tempore suo dandum, ita nec illi deerit sancti Spiritus uigor et doctrina, ad spirituales filios in tempore plenitudinis Deo fructificandum, et sicut illius ligni folia non defluunt, ita nec eius defluet uerbum. Et, cum talis tantusque fructus sit, omnia opera et miracula quecunque faciet prosperabuntur credentibus in eum, id est quidquid in hoc mundo  faciet, ad utilitatem et edificationem suorum cedet. Sequitur:

Non sic impii, etc. Cum dicit: Non sic impii erunt ut Christus dat intelligere, per aposiopesim, quia 4 pii sicut Christus erunt, sicut idem dicit: Estote sancti, sicut, quia ego sanctus sum . Non quod tantum sanctitatis, quantum ipse habuit, sanctus aliquis habuisset, sed quod unusquisque alius quidem multum, alius uero minus mundus, Dei sanctitatem retinet, ut ait Apostolus: »Qualis terrenus Adam, scilicet tales et terreni ,« ei scilicet conformes. Qualis spiritualis, id est Christus, tales et spirituales, id est eius obeditores. uersus autem iste sic continuatur et exponitur. uir beatus non abibit, non stabit, non  sedebit, sed in lege Domini meditabitur. Et ideo erit tanquam lignum, et ipsi similes, pii scilicet, similiter erunt. Impii uero non sic erunt, non sic. Repetitio hec ad hoc fit ut confirmet pios, et exterreat impios; que repetitio non est apud Hebreos. Sed ipsi erunt tanquam puluis, id est similes pulueri, id est aridi a doctrina, sicut puluis ab humore, quem proiicit uentus, id est separat diabolus a facie terre, id est a presentia Christi; cui fideles innituntur sicut nos huic terre innitimur. Et ideo quia puluis erunt impii non resurgunt, id est non resurgent in iudicio, id est ad hoc ut iudicentur, testante Apostolo: »Qui sine lege peccauerunt, sine lege peribunt .« Sciendum uero est, quod in iudicii die alii resurgent in iudicium, alii non in iudicium,  ut gentiles. In iudicium autem alii ut iudicent, sicut perfecti, alii, ut iudicentur. Qui iudicabuntur, alii saluabuntur, ut boni, alii damnabantur, ut falsi Christiani, heretici et Iudei. Dubium quidem est, cum inde non habeatur auctoritas, an in iudicio uox futura sit elementaris, an non. Si uero, secundum quosdam, dicatur non futura, sic exponetur in iudicio: impii non resurgent in iudicio, id est ut tunc tandem certum sit eos esse damnandos, iam enim certum est; de falsis uero fidelibus, tunc tandem fiet iudicium, id est certitudo. Manifestum enim tandem tunc omnibus erit illos damnatione dignos esse. Nam si iam certum esset, non utique pro eis orationes et sacrificium Deo uiuorum sedulitas  offerret. Perfecti autem cum iudicabunt, id est sanctitatis comparatione sibi similes ostendent esse saluandos, dissimiles uero damnandos.

Et quia dixerat impios non resurrecturos in iudicio, et in hoc multum eos depresserat, ne falsi fideles in iudicio resurrecturi pro sola fide sine operibus se saluandos esse putarent, remouet hoc sic: Impii non resurgent in iudicio, neque peccatores, id est a Deo apostatantes in concilio iustorum, id est ad hoc ut sint in congregatione iustorum, quamuis in iudicio resurgant. In Hebraico uero habetur in Synagoga. Ideoque rectius est in Latino in concilio. Potest tamen legi in consilio. Concilium enim dicimus congregationem ad aliquid utilitatis statuendum  eo adunatam. Synagoga uero interpretatur congregatio. uel ita legi potest uersus iste: Si impii superius accipiantur generaliter et pro infidelibus et pro fidelibus peccatoribus, impii non sic erunt. Et ostendit per partes quare sic dicens. Et hoc ideo, quia impii, id est infideles non resurgunt in hoc mundo ab infidelitate sua in iudicio, id est per iudicium, id est ita ut per confessionem iudicent, id est damnent infidelitatem suam. »Nam si semetipsos  iudicarent, non utique a Domino iudicarentur .« Neque peccatores, id est falsi fideles, resurgunt ad hoc ut sint in consilio iustorum, id est ut sicut iusti uoluntates suas Dei uoluntatibus postponant. Potest et hoc utrumque dici de infidelibus, ut impii sint, id est Deum ignorantes,  et in iudicio non resurgentes, et peccatores, id est suas uoluntates Dei uoluntatibus preponentes, ideoque in concilio uel consilio iustorum non existentes. Sequitur: Quoniam nouit, etc. Idem sic continuatur: Pii erunt tanquam lignum, id est sicut Christus, et hoc ideo, quoniam nouit Dominus, id est probauit, amauit uiam iustorum, id est bonam uitam in hoc mundo que uia est ad uitam eternam. Et impii non sic erunt; et hoc ideo quia Dominus non nouit iter eorum, id est uitam. Et cum debuit dicere, non nouit, ponit equipollenter effectum per causam, perire scilicet pro non noscere. Iter impiorum peribit, id est praua uita eorum, que est iter eis ad infernum, peribit, 5 id est eos perire faciet, cum a Deo ignoretur, id est non ametur, sicut idem in Euangelio  testatur: Amen, dico uobis: Nescio uos , id est non amo. uel aliter hoc continuatur, ut expositio non mutetur: Peccatores non resurgent in concilio uel consilio iustorum, et impii in iudicio; et hoc ideo erit, quoniam Dominus nouit uiam iustorum, et iter impiorum peribit, id est ideo non uult eos esse cum iustis, quia uita iustorum ipsi placet, uita uero impiorum displicet.



IN PSALMUM II.

Psalmus autem qui hunc sequitur, a quibusdam cum superiori dicitur unus, et a quibusdam, alius. Dicitur enim in Actibus apostolorum secundus iste psalmus . Primus, quod facile soluitur; titulatorum enim psalmorum primus est, cum  primus titulo careat. Quantum uero ad ordinem psalmorum, secundus, alioquando enim centum quinquaginta non essent. Si uero sit secundus, siue cum primo idem, semper cum superiori continuatur. Sciendum est autem titulos psalmorum, intentiones, uel per rei gestionem, uel per uocis interpretationem, uel etiam per utrumque designare. Per rei gestionem, cum aliquid gestum quod ad figuram pertinet denotatur, ut quando dicitur: Dauid psalmus; cum fugeret a facie Absalon, quod ad Christi figuram factum est. Per uocis interpretationem, quando sola uocis interpretatione, sine rei gestione psalmi designatur intentio, ut in hoc secundo psalmo, cuius titulus talis est: Psalmus Dauid. Quod sic exponitur: Psalmus, id est tractatus iste attribuendus  est Christo, qui iure dicitur Dauid. Dauid enim interpretatur desiderabilis. Christus uero desiderabilis est iuxta illud Iacob: »Ipse erit exspectatio gentium .« Interpretatur quoque Dauid manu fortis. Christus etiam manu fortis est, quia diabolum debellauit, iuxta illud: »Nunc princeps huius mundi eiicietur foras .« Psalmus autem aliquando pro ipso tractatu, aliquando pro bono opere ponitur. Psalmus enim symphonia est, que cum opere manuum musico instrumento fit, ideoque, pro opere alioquando ponitur. Psalmus autem iste uox Capitis est, de Passione sua Iudeos et gentes tribulantes se increpantis. Quod ideo facit, ut consequenter ostendat nullum fructi eos inde habuisse, sed econtrario damnationem in  futuro recepturos, se uero Resurrectionis gloriam et Ascensionis totumque mundum recepisse, secundum quod homo erat et eius imperium. Nam secundum diuinitatem ante secula cum Patre Dominus omnium existebat. Et hoc sic dicit:

Quare fremuerunt, id est frement gentes, id est Romani milites qui me crucifigent? Quare, id est qua utilitate frement, id est irrationabiliter agent in me? Nulla. Fremere uero leonum est, qui irrationabiles sunt. Ideoque gentes, id est gentiles dicit in se in sui crucifixione fremuisse, id est irrationabiliter sine cause oppositione eum crucifixisse. Iudei enim, etsi non habent causam, se tamen causam dicebant habere, iuxta illud: »Hic homo non est a Deo, qui Sabbatum non custodit .«  Et alibi: »Secundum legem debet mori, quia Filium Dei se fecit .« Ideoque bene subiungit: Et populi, id est Iudei qui mihi in populum esse debent, sicut scriptum est: »Ego ero tibi in Deum, et tu eris mihi in populum .« Quare, id est qua utilitate assequenda, meditati sunt inania, id est meditabuntur me detinere in morte, ne mundus post me abeat, quod inane erit. Cum dicit meditari, notat eos multum in causa mortis eius inuenienda laboraturos. Et non solum laborauerunt minores, sed etiam reges. Et non sui ipsius reges, sed et reges terre, id est terreni: uterque; scilicet, Herodes unus in Natiuitate, alter in Passione et Pilatus. Quare astiterunt, id est astabunt.  Et est positum pro institerunt, cum in Hebraico sic habeatur: Et principes sacerdotum, id est Caiphas et Annas, et ceteri conuenerunt, id est conuenient in unum, malitiose agentes aduersus Dominum Patrem, et aduersus me Christum, id est regem eius, id est ab eo constitutum. Cum autem dicit non Patrem, sed Dominum, grauius eius notat, quasi diceret: Cum ipsi serui, ille Dominus esset, indignum fuit eos illius aduersari decreto, cum me regem ab eo constitutum respuerunt, 6 et in morte detinere uoluerunt. Cum autem dicit: Dirumpamus, etc., apostropham facit ad suos, adhortans ne ab illis metu aut blanditiis incorporentur, ne ob id in futuro, sicut et ipsi, damnentur. Illi frement et meditabuntur, et conuenient aduersus Dominum.  Ego autem, et uos membra mea dirumpamus, id est destruamus uincula eorum, id est blanditias, quibus ad imitandum se uolunt uos uincere. Et proiiciamus a nobis, id est despicite, uos, iugum ipsorum, comminationem scilicet tribulationum mortis, qua uolunt uos cogere, quasi iugo. Quasi dicat: Neque blanditiis seducamini, neque metu terreamini. Quod uero dicit dirumpamus et proiiciamus, non ideo dicit quod ipse iam non ruperit et proiecerit, sed, ut magis ad hoc impellat, utitur hoc modo locutionis, uel, ut innuat eos, non per se, nec sine suo auxilio posse dirumpere et proiicere. Cum uero dicit: Qui habitat, etc., ostendit quid in illa aduersatione assequentur, damnationem scilicet. Et sic continuat.

Dixi: Quare fremuerunt, etc. Ad hunc scilicet  effectum deuenturi, quod ille qui habitat, non in impiis, sed in celis, id est in sanctis qui sunt in uirtutibus excelsi, sicut celi irridebit eos, id est in futuro dignos irrisione fuisse ostendet; cum suos, gloriosos, illos uero faciet apparere deiectos, iuxta illud Salomonis: Stabunt iusti in magna constantia aduersus eos qui se angustiauerunt . Et non qualicunque modo irridebit, sed Dominus, id est ille qui Dominus est in rebus, potens malos damnare, iustos saluare, subsannabit eos, id est subsannatione dignos ostendet, id est irrisione propter indignationem. Subsannare enim est nares propter indignationem contrahere. Et tunc cum irridebit, loquetur ad eos, scilicet ad Iudeos, in ira sua, id est in comminatione mortis, que solet esse malus  effectus ire, sic dicens: Discedite a me , etc. Et postea conturbabit, id est damnabit eos in furore suo, id est in morte, que dicitur furor eius, id est uindicta. uindicta enim effectus ire esse solet. uel si dicatur: uox ibi elementaris non futura, erit una expositio; alterius, sic: Loquetur ad eos in ira sua. Et hoc non uerbaliter, sed conturbabit eos in furore, id est uindicta; et non in iniusto, sed suo, id est iusto. Ipse enim est iudex iustus. Quod est dicere: Ipsa damnatio erit eis iudicii locutio. Sequitur: Ego autem, etc. Quod sic continuatur: Ipsi qui putauerunt sibi utilem mortem meam, conturbabuntur. Ego autem quem annichilare putauerunt, propter obedientiam mortis constitutus sum, id est  ero, rex ab eo super Sion, id est super Iudeos, illos scilicet qui sunt Sion, id est speculantes eterna. Sion dico existentem montem, id est qui per hoc quod sunt mons, scilicet Sion. Et exponit in quo sunt mons. Non in nequitia, sed in sanctitate; et hoc per eum, non per se. Et hoc est quod dicit montem sanctum eius. Et per hoc erunt mons quod ego ero eis predicans preceptum eius. Et non solum super Sion constituar, sed etiam super gentes. Et ostendit per auctoritatem sic: Nam Dominus, id est Pater, qui Dominus est in rebus, et potens est mihi cuncta subiugare, dixit, id est constituit in prouidentia, ad me, id est tale, quidquid ad me pertinet.

Et exponit quid dixerit: Postula a me, id est esto mihi obediens usque ad mortem. Et per illam obedientiam,  quasi uerbis postula a me gentes. Et ego qui ut Dominus potens sum, dabo tibi gentes hereditatem tuam, id est ut sint hereditas tua, ut excolas eas sicut aliquis hereditatem excolit. Et non paucas gentes dabo, sed terminos terre dabo possessionem tuam. Per terminos terre, omnes gentes designat. Non quod omnes, sed quia de omnibus erat daturus, testante Apostolo: »In nomine Iesu omne genu flectatur ,« id est omnismodi genu. uel determinatio sic esse potest: Dabo gentes, et non omnes, sed terminos terre, id est terminantes in se terrenitatem, id est finientes. Et bene prius hereditatem, post uero dicit eis possessionem. In primis enim excolet eos ut hereditatem, postea uero possidebit, id est dominabitur eis, dabo gentes, et Sion,  et merito. Nam reges eos in uirga ferrea, id est in inflexibili regimine, 7 ut neque morte neque uita separentur a caritate . Et ut bene regantur, confringes eos, tanquam uas figuli, id est in ea parte in qua sunt fragiles, ut uas figuli, secundum uitia scilicet. Et quia posset queri quare, propter mortis obedientiam, gentes ei sit daturus; cum nulli prophetarum, propter eum morientium, istud dederit. Quare, hoc exponendo premittit sic: Dabo tibi soli gentes, nam tu es Filius meus, et non carnaliter genitus neque temporaliter, sed ego genui te hodie, id est perpetualiter. Et bene dicit hodie, nam in diuinitate non est transmutatio nec uicissitudinis obumbratio . Sed ibi hodie, id est immutabile presens. Et bene dicit genui, quod perfectum  tempus est, ne quia dixerat hodie, uideretur nunc incipere. Perfecte enim genitus est. Quasi dicat: Tu es Filius meus consubstantialis.

Demonstrato se regem esse ex paterna auctoritate, facit apostropham ad illos quorum rex est, adhortans illos et instruens sic: Et quando quidem rex uester sum, uos prius serui peccati, nunc autem reges effecti; mihi enim seruire regnare est, intelligite. Et uos qui intelligere non potestis, intelligere namque perfectorum est, erudimini a doctoribus. Et exponit quos uocet reges, sic: uos reges dico qui iudicatis, id est damnatis in uobis per confessionem, terram, id est terrenitatem, dico intelligite erudimini, et sic seruite Domino, et non negligenter; »maledictus  enim qui facit opus Domini fraudulenter ,« sed in timore: »Initium enim sapientie timor Domini .« Et non in seruili timore, sed exsultate ei, id est exsultando et timendo seruite ei. Quasi dicat: Casto timore seruite ei, et sic exsultate, ne insolescatis, sed semper sitis in tremore, ut »qui stat uideat ne cadat .« Et si in seruiendo Domino occurrerit uobis disciplina, id est tribulatio, que est disciplina, id est correctio eius, apprehendite ipsam disciplinam, id est non inuiti, sed libenter eam suscipite. Apprehendere enim libenter capere est. Et uos intelligentes, hoc facite duplici causa, ne, si non seruieritis, et non apprehenderitis, quando, id est aliquando irascatur Dominus, quasi dicat: Non timore pene,  sicut serui dominis, sed ideo ne offendatur Deus, sicut filius non timore pene seruit patri, sed ne ipsi displiceat. Et ideo seruite et apprehendite, ne pereatis de uia iusta. Quod est dicere: Ne pereat in uobis iustitia que est uia per quam uenitur ad uitam. Quasi dicat: Ne perdatis iustitiam, et uos, erudimini, qui non estis adeo perfecti ut his de causis seruiatis et apprehendatis, seruite et apprehendite hac causa; nam beati erunt qui bene seruientes confidunt in eo. Nam in non seruientibus non est confidentia, sed presumptio. Et per hoc quod dicit: Beati qui confidunt in eo, datur intelligite contrario, per aposiopesim, quod miseri omnes qui non confidunt. Et beatitudo illa et felicitas illa apparebunt, cum ira, id est uindicta eius exarserit. Et hoc futurum  est in breui tempore. Bene dicit exarserit. Nunc enim ardet secundum anime excecationem, tunc uero extra ardebit, id est plus ardebit, in corporis scilicet et anime damnationem.



IN PSALMUM III.

Titulus tertii psalmi, Psalmus Dauid, cum fugeret a facie Absalon filii sui. Hic titulus huius psalmi tertii, et secundum historie denotationem et secundum uocis interpretationem, intentionem psalmi exprimit. Quod enim Dauid a filio dicitur persecutus fuisse, significabat Christum a discipulo suo, qui filius eius erat specialis, persequendum fore. Absalon autem Dauid filius, patris pax interpretatur. Non quod erga patrem pacem haberet, sed quia cum eum persequebatur, pater erga eum pacem semper habebat.  Ita et Christus cum a Iuda filio suo traderetur, pacem erga eum habens, osculum etiam ei non denegauit. Sicut autem ille pro nequitia periit suspendio, sic et Iudas periit pro uenditionis flagitio. Et bene titulum hunc ante titulum Miserere mei, Deus , posuit, qui talis est: Psalmus Dauid cum intrauit ad Bethsabet. In hoc quippe innuitur non ad historiam psalmum istum intelligendum esse. Si 8 enim ad historiam esset accipiendum, utique post Miserere mei, Deus, secundum historie seriem esset ponendus. Titulus uero sic exponitur: Psalmus Dauid cum fugeret a facie Absalon filii sui. Quod est dicere: Psalmus, id est tractatus iste attribuendus est Dauid, id est Christo, continens illud  negotium quod contigit ipsi Christo cum fugeret, id est cum recederet, a facie, id est a presentia Absalon, id est Iude filii sui, id est discipuli sui: »Tunc cum misisset diabolus in cor ut traderet eum Iudas Simonis Iscariot .« Et est uox Capitis, de multiplicatione persequentium se sine causa admiratiue agentis, non ut admiretur, cum Dei dispositione sciat esse futurum, sed quia posset inde quilibet admirari. Quod, ut ostendat quid ex illa persecutione sit assecuturus, ne credentibus in se admiratio aliqua relinquatur. Et hoc sic dicit:

Domine, quid multiplicati sunt qui tribulant me? Quid, est dicere: Cum, tu Pater, sis Dominus omnium, in regno tuo nil debeat esse temerarium, ad quid futurum permisisti quod multiplicati sunt inimici  mei, tribulantes me operatione, consilio, uoluntate? Multiplicati erunt adeo quod discipulus meus eis adiungatur. Sicut alibi dicit: »Tauri pingues obsederunt me .« Sequitur, et ex ipsis tribulantibus: Multi insurgunt, id est insurgent aduersum me accusatione, sicut in Euangelio legitur: »Et accusabant eum in multis .« Et ex ipsis tribulantibus etiam multi anime mee, quantum in se nociui dicunt, id est dicent: »uenite, occidamus eum , quia non est salus ipsi in Deo eius.« Quod est dicere: Creatorem facit Deum et patrem suum; sed ipse dereliquit eum, sicut alibi dicitur: »Filium Dei se nominat. uenite, opprimamus eum, quia non est qui liberet eum .« Premissa admiratione  quam aliquis posset habere, ad ostendendum passionis sue fructum accedit, cum dicit: Ipsi tribulant me morte, et multimoda anxietate: Tu autem, Domine, qui potens es ad succurrendum, cum sis Dominus omnium, es, id est eris, susceptor meus, id est medicus et patronus, resuscitabis me. Suscipere enim medicorum est, ut egros sanent, et patronorum, ut patrocinentur oppressis. Et ipsi dicunt: Non est salus ipsi. Tu uero non solum eris salus resurrectionis, sed gloria mea, id est faciens me gloriosum Ascensione, et totius mundi imperio. Et ipsi insurgunt accusantes et detrahentes et deprimentes, dicentes me seductorem. Tu uero exaltans caput meum, id est mentem meam uirtutibus et immunitate peccati. Caput dicitur mens, quia dignior  pars est hominis sicut caput corporis. Cum uero dicit: uoce mea, etc., apostropham facit ad auditores, instruens eos, ut, in tribulatione positi exemplo suo clament ad Dominum et exaudiantur, et hoc sic dicit: O auditores, ut me suscipiat, et sit gloria mea, et exaltet caput meum, ego clamaui, id est clamore intenso agam, uoce mea, non uana uoce, sed uoce mea, id est procedenti ex bona intentione mea: uel mea, id est mihi utili: ad Dominum, id est ad Deum, qui potens est succurrere. Nam Dominus omnium est. Et bono meo clamaui, id est clamabo. Nam exaudiui, id est exaudiet me, id est ita audiet me quod impetrabo. Exaudiuit, inquam , de monte  sancto suo, id est de eminentia sancte iustitie sue, que dicitur mons, eo quod alta et summa sit, sicut alibi dicit: »Iustitia tua sicut montes ,« uel exaudiet me de monte, id est pro me, qui sum mons sanctus eius, id est in uirtutibus excelsus, uel de monte exaudiet, id est propter hoc quod ego futurus sum mons sanctus eius, sicut scriptum est: »Erit preparatus mons domus Domini super uerticem montium ,« id est munimentum totius Ecclesie, sicut mons munimentum est confugientibus ad se iuxta illud propheticum: »uenite ascendamus ad montem Domini: .«

Et necesse est ut exaudiat. Nam ego dormiui, id est dormiam, et soporatus sum, id est soporabor, et  post qui a me exaudiatur, exsurrexi, id est exsurgam. Et bene dicit: Non surgam, sed exsurgam; 9 id est extra aliorum surrectionem surgam. Gloriosior enim ero cunctis aliis resurgentibus. Per hoc quod dicit dormiam, innuit quia non longa erit mors illa, sed ad horam, unde possit cito excitari, sicut aliquis de dormitione. Per hoc quod dicit soporatus, innuit quod cum quiete erit, et cum securitate resurgendi. Soporatus namque dicitur qui secure dormit, uel quia dixerat dormiam, id est breuem mortem patiar. Ne putaremus quod mox resurgeret, addit: Soporatus ero, id est aliquantulum dormiam. Ostensa utilitate sua de morte sua, ostendit et iam utilitatem membrorum; sic dico, quia Dominus susceptor meus erit, id est suscipiet me, id est  resuscitabit: Non timebo millia populi circumdantis me, id est meos. Per hoc quod dicit millia populi circumdantis, designat multam fore persecutorum turbam. Quasi dicat: Quia ego uici, et mei uincent; non timebo ne mei uincantur. Sicut alibi dicit: »Confidite, quia ego uici mundum :« dico: Non timebo. Et ut ipsi uincant, tu, Deus, qui potens es, et uideris persequentibus impotens, exsurge, id est potens appare. Et saluum fac me, id est meos, ne cedant hostibus. Et dignum est; nam es Deus meus, id est meorum, et non alius. Et hoc uideo, per contrariam sententiam, quia saluabis meos; nam destrues aduersarios. Ostensio per contrarium. Et hoc sic dicit: Saluabis meos. Et hoc inde scio quia percussisti, id percuties, scilicet  destrues, et in corpore et in anima, omnes aduersantes mihi in passione sine causa, uel mihi, id est meis, et non solum minores, sed etiam dentes peccatorum, id est illos qui sunt dentes inter peccatores, id est incorporantes minores in malum, sicut dentes atterunt cibum ut incorporent. Contriuisti, id est conteres, id est destrues ex toto, uel, dentes, id est corrosores detrahentes mihi uel meis. Et quia pro suis orauerat, diceret aliquis: Ad quid pro eis oras? nam possent, si bene uiuant, per se saluari. Et ideo adiungit: Necessario oro Deum ut exsurgat; nam Domini est salus, id est nullus poterit saluari ab incorporatione inimicorum, nisi per eum qui Dominus est, potens iustos saluare et malos  damnare. Modo facit ad eum apostropham ex nimia affectione, sic: Per te est salus ab inimicis in hoc mundo, et non solum hoc, sed benedictio, id est eterna remuneratio uentura super populum tuum, id est uentura de superioribus in illis qui, prius filii perditionis, sunt futuri populus tuus. Erit tua, id est per te data, sicut scriptum est: »Nemo potest uenire ad me, nisi Pater meus traxerit illum .«



IN PSALMUM Iu.

Sequitur titulus quarti psalmi; qui talis est: In fine psalmus cantici Dauid. Qui sic exponitur: Psalmus, canticum istud, id est tractatus est dictus psalmus cantici, eo quod principaliter tractat de psalmo, id est de bono opere, et secundario de cantico,  id est de remuneratione boni operis. Attribuendus est Dauid, id est perfecte Ecclesie; que est manu fortis contra diabolum. Dauid, dico, tendenti in finem, id est in Christum, finem prophetie et legis. Psalmus dicitur symphonia illa que manuum exercitio fit in aliquo instrumento musico, que uulgo Luydas dicitur. Et quia delectabile est, et opere fit manuum, pro bono opere ponitur; quod cum exercitio manuum factum Deum delectat. Canticum autem symphonia dicitur, qua uiua uoce expressa, magis quam psalmo animus delectatur, ideoque pro remuneratione futura que dulcior erit opere bono ponitur. Et est uox perfecta Ecclesie, imprimis minores exemplo sui informans, ut in tribulatione orare, sicut et ipsa, non cessent, et  exaudiantur, sicut et ipsa; postea uero infideles ab infidelitate ad fidem reuocantis et ad penitentiam, et malorum cessationem bonamque operationem uocantis, et sic ad spem remunerationis exemplo suo eos inducentis. Et hoc sic dicit.

10 Cum inuocarem, exaudiuit me Deus iustitie mee. Quod sic exponitur: O uos minores, inuocate Deum in tribulatione uestra, et exaudiemini; nam cum inuocarem exaudiuit me, id est audiuit, ut impetrarem, Deus opifex iustitie mee, id est qui fecit me iustam, ut digna essem ad audiendum. Modo facit apostropham ad Deum ex nimia affectione, quasi gratias agens, et exponens in quo eam exaudiuit, dico exaudisti. Et uerum est; nam in tribulatione posite dilatasti mihi, id est dilatationem dedisti  mihi. Quasi dicat: Cum tribulantes me, angustam uellent et paruam facere iustitiam meam, fecisti econtrario magnam et dilatatam; et tu, qui iam exaudisti, exaudi iterum orationem meam, id est mihi utilem, et ex mea intentione recta procedentem, et exponit unde exaudiet. Sic dico exaudi, id est miserere mei, ne cedam tribulantibus, uel mei, id est meorum ne cedant. Per hoc quod cum reiteratione orat, instruit minores incessanter orare, iuxta illud Apostoli: »Sine intermissione orate ;« et illud Euangelii: »Orate ne intretis in tentationem .« Instructis minoribus paucis uerbis, conuersionem ad infideles facit, instruens eos pluribus uerbis, cum  maiori egeant instructione quam qui aliquantulum sunt instructi, et prius ostendit uana esse que colunt, quantum ad gentiles, et mendacem excusationem, quantum ad Iudeos: et sic dicit: Filii hominum, etc. Quod sic exponitur: Ego iam exaudita sum, et uos, si similiter clamaretis, similiter exaudiremini. Et, uos filii hominum, usquequo eritis graui corde? Hoc dictum est communiter, et Iudeis et gentibus. Et bene dicit filii hominum, quasi dicat: uos qui non ex irrationalibus animalibus, sed ex rationalibus processistis, ex hominibus scilicet, non creaturam sed Creatorem colentibus. Nullus enim, etiam gentilis est qui, ex illis qui Dei notitiam habuerunt, longa licet sanguinis serie non processerit, ut ex Abraham multi, et Ne ceterisque fidelibus.  Et omnes ab Adam et Eua qui Dei notitiam habuerunt. Et bene dicit usquequo graui corde, quasi diceret: uos qui usque ad aduentum Christi graue cor et in terrenis depressum habuistis, usquequo habebitis, id est quare tandem post eius aduentum non conuertimini? Et exponit in quibus graue cor habeant, cum addit: uos gentes, ut quid, id est propter quam utilitatem, diligitis uanitatem, id est adorare idola, que uana sunt et uacua a deitate quam in eis esse creditis? Et, uos Iudei, ut quid queritis mendacium, id est excusationem de incrudelitate uestra, dicentes non aduenisse Messiam? Quod mendacium est. Scitote illa esse uanitatem, o gentes, et excusationem uestram esse mendacem, o Iudei. Et cum hoc, scitote quoniam Dominus, id est  Pater, qui cum sit Dominus, potens est ad eum mirificandum, mirificauit, id est mirum fecit miraculis, sanctum suum, id est Filium suum, qui antonomastice dicitur sanctus eius. Et hoc effectu tali potest ostendi quod uere eum mirificauit; nam Dominus Pater exaudiet me cum clamauero, id est recta postulatione orauero ad eum, sicut scriptum est: »Quodcunque petieritis Patrem in nomine meo, fiet uobis .« uel ita dico, quia mirificauit, id est Dominum omnium fecit, et ipse factus Dominus secundum quod homo, exaudiuit me, etc. Post orationem conuersionis instruit eos ad penitentiam, et ad cessationem a malis et bonam operationem; sic dico imprimis scitote, etc. Et sic irascimini uobis, id est penitentiam habete  de perpetratis sceleribus, et post, nolite peccare, et quia indefinite dixerat nolite peccare, et hoc impossibile est; nullus est enim qui saltem in cogitationibus non peccet, ut Ioannes ait: »Si dixerimus quia peccatum non habemus, nosmetipsos seducimus, et ueritas in nobis non est ,« determinat. Sic dico: Nolite peccare, et quia a cogitatione peccandi nequitis cessare, saltem compungimini ne perueniatis ad consensum de his illicitis que dicitis, id est cogitatis in cordibus uestris, scilicet et in illis cordibus que tunc sunt cubilia ferarum, id est diabolorum. Cubilia enim proprie sunt ferarum. Post hoc instruit eos ad bonam operationem; 11 sic dico: Irascimini et nolite peccare, et  sic sacrificate sacrificium, antea enim non possetis. Et non sacrificium taurorum, sed sacrificium iustitie, id est tale sacrificium quod faciat uos iustos, bonam scilicet deuotionem et operationem.

Et ideo sperate in Domino, id est spem remunerationis habete in Domino. Et postea ne spem amittatis, ne sitis de illis multis qui multi dicunt: Quis ostendit nobis bona? Quod est dicere: uos Christiani dicitis esse eterna bona, sed quis habens, demonstrans in se uisibiliter illa bona, potest ostendere per hoc nobis reuera esse illa bona? Nullus, ostenso hoc quod quidam infideles dicunt: et non esse scilicet eterna bona, dicit se non credere illa non esse, ut ad hec speranda alios attrahat; sic ipsi dicunt. Nullus potest ostendere eis. Nobis autem  per rationem nostram ostensum est. Nam, o Domine, super nos, id est in superiori, id est digniori parte nostri, in anima scilicet est signatum, id est impressum lumen, id est claritas uultus tui, id est Filii tui; quasi dicat: Quia rationales sumus ad imaginem tuam, id est ad modum Filii tui, qui est uultus tuus et imago tua, id est similis et equalis in diuinitate, ita quod in nullo sit dissimilis, et bene dicit signatum per similitudinem. Nam sicut sigillum cum sit imago, cere impressum figuram sibi similem ibi ponit, que tamen in aliquo dissimilis est, ita rationalitas mentibus nostris est impressa ad similitudinem rationalitatis Filii Dei, qui uultus est Patris. Et quia rationalis sum, dedisti letitiam mihi non terrenorum, sed rerum existentium  in corde meo, id est que ego spero in corde meo, eternorum scilicet bonorum; illi autem qui dicunt: Quis ostendit nobis bona? econtrario letantur in terrenis. Nam multiplicati sunt, id est multiplicem habent letitiam prouenientem a fructu frumenti et uini et olei sui, et bene dicit sui; nam illud non pro Deo erogantes sibi totum retinent. Et per has tres partes dat intelligendum esse omnia terrena, et quia dixerat dedisti letitiam in corde meo, exponit cuius rei sit illa letitia sic, ipsi multiplicati sunt a fructu, etc. Mihi uero dedisti letitiam inde quod ego in futuro dormiam, et pro, id est requiescam a presentibus tribulationibus, positus in pace, et non in pace commutabili, sed tendente in ipsum, id est in eternum: sicut scriptum est:  »Absterget Deus omnem lacrymam ab oculis sanctorum, et iam non erit amplius neque luctus, neque clamor, sed nec ullus dolor, quoniam priora transierunt .« Sequitur: quoniam tu, Domine, etc. Quod sic continuat, dico quod quiescam, et hoc ideo quia hoc solum spero, et hoc sic dicit equipollenter, quoniam tu, Domine, id est tu, qui potens es et Dominus omnium. Constituisti, id est firmum fecisti, me in spe singulariter, id est in hac spe singulari, ut nichil sperem, nichil optem preter te.



IN PSALMUM u.

Sequitur titulus quinti Psal. qui talis est: In finem pro ea que hereditatem consequitur. Psalm. Dauid.  hic mittit nos ad historiam duarum mulierum Abrahe, quarum una expulsa est ab hereditate, Agar scilicet; altera uero hereditatem consecuta est, Sara uidelicet. Per Agar quippe ancillam Synagoga, que timore seruili legi carnaliter obediens fuit, exprimitur. Per filium quippe Agar, falsi Christiani et heretici, qui, sicut Synagoga, sapiunt ea que carnis sunt, qui tamen Dei uxor fuerunt, ei scilicet in cognitione coniuncti. Et hi ab hereditate glorie perennis depellentur, sicut scriptum est: »Eiice ancillam, et filium eius .« Per Saram uero et filium eius Ecclesia cum filiis suis exprimitur, que in futuro eterna gloria hereditabitur. Titulus uero sic exponitur: Psalmus iste attribuendus est Dauid; id est, perfecte  Ecclesie tendenti in finem, id est in Christum, qui finis, id est terminus est iustorum; citra quem et ultra quem nemo iustorum consistit, sed in eo, iuxta Apostolum, »Multi unum corpus sumus in Christo ,« Dauid dico, oranti pro ea que hereditatem eterne patrie consequitur: nunc spe, quandoque consecutura re, id est per se. Sed per hoc quod ponit pro ea que 12 hereditatem consequitur, quod innuit per contrarium aliam esse que non consequetur, id est Synagogam et falsos Christianos et hereticos, intendit uero in hoc psalmo Ecclesia orare Deum, ut tandem illam hereditatem consequi possit. Postea uero enuntiat se hereditandam, illos autem expellendos esse, et ideo sic orat ut se non sola operatione et cogitatione, sed etiam  uoce exercendo maiorem erga Deum affectionem habeat. Ideoque se hereditandam, illos autem exheredandos esse denuntiat, ut sic eos ab iniustitia sua retrahat, et hoc sic dicit.

uerba mea, id est que uana et phantasmatica non sunt, sed talia qualia ego proferre debeo, ex recta intentione procedentia, auribus percipe, id est audi, Domine. Quod dicit auribus percipe, ad humanum modum dicit, quasi dicat audi ut impetrem. Bene dicit, Domine, cum posset dicere, sponse, ut humilior sit, quasi dicat: Qui Dominus meus es, cuius uoluntates meis uoluntatibus prepono. Et quia uerbis nequeo semper orare, si aliquando bona deuotione orauero, intellige clamorem meum, id est gratam habe illam deuotionem que te orat sicut intensus  clamor, et ut uerba mea magis magisque digna sint tua exauditione, intende, id est intentionem da, id est perseuerantiam uoci orationis mee, id est uoci mee oranti, et merito. Nam rex meus, id est me regis, habeo me non secundum regnum meum, sed secundum regnum tuum, et Deus meus. Non sum de illis »quorum Deus uenter est ,« non aufero locum deitati tue in me, quasi dicat: Debes mihi acquiescere, quia habeo me secundum uelle tuum, non secundum meum. Oratione facta, se exaudiendam enuntiat, sic: Dico percipe, intellige, et reuera mane exaudies uocem meam, id est in die iudicii quod clarum erit ut mane, perficies petitionem meam, o Deus qui potens es, cui me seruam  feci, quoniam ego et oro et orabo perseueranter ad te promerendum, non ad aliquid terrenum, quasi dicat: Quia postulo quod postulare debeo, te scilicet. Cum dicit mane exaudies, innuit quia in ipso principio diei iudicii petitionem eius perficiet. Mane namque principium est diei, et exponit de quo exaudiet? Sic dico exaudies, et sic mane, id est die iudicii astabo, id est presens ero tibi corporali presentia, secundum illud: »Ubi ego sum, illic et minister meus erit ,« et illud: »Coheredes autem Christi ,« et non solum astabo, sed uidebo te facie ad faciem iuxta Apostolum: »uidemus nunc per speculum, tunc autem facie ad faciem ,« et inde scio quod astabo, quoniam cum sis Deus et tue nature,  scilicet iniquitas repugnet, non es uolens iniquitatem; iniquum enim esset si me te solum, sicut petere debeo, petentem non admitteres, et per contrarium iterum certa sum, quia astabo et uidebo; nam neque malignus, id est Iudaicus populus qui malignus est, id est sterilis a bono, habitabit iuxta te, id est non erit heres hereditatis eterne tecum, sicut testatus es. »Auferetur a uobis regnum Dei, et dabitur genti facienti fructus eius :« neque iniusti, id est falsi Christiani qui ab iniustitia sua non desistunt, permanebunt ante oculos tuos, id est ante presentiam tuam. uenient quidem ante te ad iudicium, sed non permanebunt, id est diu manebunt ante presentiam tuam, sicut scriptum est. »Tollatur impius ne uideat gloriam Dei .«

uere non permanebunt, nam tu odisti et semper oderis omnes qui operantur iniquitatem, non qui operati sunt et cessauerunt, sed qui operantur quandiu uiuunt, perseueranter; et tu perdes et in corpore et in anima omnes qui loquuntur mendacium, id est heresim, quibus non sufficit cogitare, nisi proferant ore, non qui locuti sunt et respuerunt, sed qui cum perseuerantia loquuntur, et quia indeterminate dixerat mendacium, cum multa mendacia uenialia sint, determinat de quibus mendacibus intendat, faciens apostropham ad 13 auditores ut illos a mendacio illo deterreat; sic dico, quia perdet et uerum est; nam dominus, id est ille qui dominus est et potens et iustus, abominabit, id est tam uehementer exsecrabit,  quod nec hominem esse reputabit, uirum effusorem sanguinum, id est illum mendacem qui est uir sanguinum effusor, id est qui est interfector hominum, et exponit qualiter interfector sit, cum addit: Et dolosum, id est et illum uirum sanguinum, dico qui interficit proximos suos dolo uerborum suorum, id est heresi sua. Et non dicit sanguinum eo quod sanguinem effundat, sed quia interficit sicut ille qui sanguinem effundit, et bene ponit non hominem sed uirum, cum ad hoc omnibus uiribus nitatur ut mentiatur; et merito singulariter uirum ponit, cum pluraliter omnes posuisset, ut ostendat in hoc quod mendaces sunt, unam massam esse; cum autem de his dicat perdes et abominabitur, et  de aliis dixerat non habitabit, non permanebunt, innuit eos grauius esse puniendos.

Cum uero subiungit: Ego autem introibo, etc., idem est quod superius posuit uerbis aliis: mane astabo, et uidebo. Sed quia dixerat se astituram et uisuram propter merita sua, quia scilicet et recte et quid orandum erat, orabat; repetit ut ostendat se non propter merita tantum, sed per Dei misericordiam etiam intraturam: et hoc sic dicit dolosum abominabitur Dominus, ego autem introibo in domum tuam, id est in Ierusalem celestem; confidens in multitudine misericordie tue, id est in multiplici misericordia tua, non in meis meritis tamen, et ut introire possim hic prius existens in timore, et non seruili, sed tuo, id est in casto timore:  qui tuus est, id est tibi ualde gratus; adorabo te, faciens te Deum, et me creaturam; ueniens ad templum sanctum tuum recipiendum, id est ad corpus tuum, quod est sanctum templum Deitatis: uel ita ueniens ad hoc quod sim sanctum templum tuum iuxta Apostolum: »Nescitis quia templum Dei estis .« Et ut hic recte adorem et sic intream, o Domine, me positum hic: in iustitia tua deduc, id est duc de uirtute in uirtutem, et ut deduci possim dirige, id est directam fac in conspectu meo, id est in consideratione mea uiam tuam, id est diuinam Scripturam tuam que per te data nobis est uia fidei; quasi dicat. Non permittas me in illa deuiare, sed rectum intellectum in ea da mihi: et hoc oro propter inimicos meos,  qui mihi insidiantur, ut deuiare faciant, et propter inimicos ideo oro; quoniam in ore eorum non est ueritas, id est falsa loquuntur, et hoc ideo, quia cor eorum uanum, id est uanis cogitationibus plenum: propter arrogantiam enim ut subtiles uideantur, falsa de Deo loquuntur, et cum non sit in eis ueritas, non solum se interficiunt, sed guttur eorum est patens sepulcrum, id est per uocem que procedit de gutture eorum sunt comparabiles sepulcro patenti. Sicut enim sepulcrum patet ut corpus receptum putre et fetidum faciat; ita et eorum mala doctrina patet ut insontes in exemplum sui recipiant, et fedos reddant: et ut sepulcrum patens essent prius agebant dolose linguis suis, id est uerbis suis immiscentes prius ueritatem falsitati, ut facilius  deciperent. Et quia tales sunt, o Deus, qui iustus iudex es: iudica, id est damna illos; et hoc non est imprecatio, sed diuine iustitie concessio; quia ad hoc facit ut eos exterreat, et exponit per partes quomodo iudicet: hic scilicet decidant de malo in malum secundum quod alibi dicitur: »Qui in sordibus est, sordescat adhuc :« et iste casus non erit a duritia tua, sed a cogitationibus eorum pessimis, et in futuro expelle eos a regno tuo: quod sibi presumptione sua attribuunt, et hoc non secundum tuam inclementiam, sed secundum multitudinem impietatum eorum, id est ideo quia multas impietates habuerunt, et uere multas habuerunt; quia irritauerunt te, id est cum dulcis  esses naturaliter amaricauerunt te Deum, cum tu Dominus, ipsi uero serui essent.

Facta concessione, orat per fidelibus suis hereditandis 14 sic, ipsi expellantur, et econtrario letentur in futuro omnes qui sperant, non in se sed in te. Facta oratione enuntiat futurum esse quod orat, ut fideles suos magis ad exspectandum hortetur, et infideles intuitu huius letitie ad conuersionem attrahat: dico letentur, quod uere erit, uere exsultabunt et non horarie; sed in eternum, et merito; quia tu inhabitabis in eis, id est deitatis tue claritatem effundes in eos, sicut alibi dicitur: Quando erit Deus omnia in omnibus  et non parum exsultabunt, sed gloriabuntur, id est pro maxima gloria gaudebunt: et hoc in te non se, attribuentes  eam gloriam non sibi sed tibi. Omnes qui diligunt nomen tuum, id est qui non timent pro mala conscientia sua hoc quod Dominus est. Sed diligunt nomen tuum, id est hoc quod Dominus es, et digne gloriabuntur; quoniam tu qui iustus es, potens et misericors: benedices iusto, id est eternam benedictionem eis impendes: et bene dicit iusto, non iustis: ut ostendat unum quid in se futurum sicut Apostolus dicit: »Occurremus in uirum perfectum :« dico quia benedices, et ut digni simus ibi benedictionem recipere: Deus qui potens es coronasti nos, id est circumcinxisti nos hic ut scuto bone uoluntatis tue, id est bona uoluntate tua, misericordia scilicet ut scuto, id est ut sit nobis munimentum, sicut scutato scutum  munimentum est. Quod dicit, coronasti nos, per similitudinem dicit patronorum, qui oppressum ut eripiant scutatis militibus coronant, id est circumdant; ita et Christus ut ab hostibus uisibilibus et inuisibilibus eruat, misericordie sue nos uirtutibus circumdat et munit.



IN PSALMUM uI.

Sequitur titulus sexti, sic: In finem in carminibus pro octaua psalmus Dauid: Quod sic exponitur, psalmus iste attribuendus Dauid, id est penitenti, qui prius a diabolo per peccatum superatus, tandem iterum effectus est Dauid, id est manu foris, pugnare rursus intendens contra diabolum: et iam desiderabilis Deo per penitentiam: Dauid dico tendenti in finem, id est in Christum in carminibus,  id est per laudes, per hoc scilicet quod laudat eum penitentia et bona operatione sua, id est laudabilem eum ostendit. Carminibus dico actis pro octaua, id est contuitu eterne quietis, que futura est in octaua die, id est in die iudicii: et uidetur illud idem negotium in hoc psalmo esse quod in superiori. Pro eterna namque quiete tractat psalmus uterque: in hoc tamen differunt: quod in superiori fideles iam certi pro illa orant: in hoc uero penitens de peccatis dolens perpetratis, suspirans ad ipsam quietem quam se malis meritis uidet amisisse, orat humiliter pro suorum delictorum remissione sic.

Domine, cui me seruum per penitentiam facio,  ne in furore tuo arguas me, neque in ira tua corripias me; quasi dicat: Non reformido quidem hic tribulationibus argui, et corripi: nam secundum Salomonem: »Quem diligit Dominus corripit .« Siquidem »flagellat Deus omnem filium quem recipit ;« et alibi: »Qui parcit uirge odit filium :« sed hoc oro ut non arguas, id est conuincas et ostendas me mala fecisse per furorem tuum mihi illatum, id est per eternam uindictam, et quia multi non in furore sed in ira, id est in diuturna pena purgatoria usque in diem iudicii punientur, tunc tandem euasuri. Addit: Neque in ira tua, id est, in illa diuturna pena corripias me, idem est hic corripias et hic arguas; sed miserere mei, Deus, id est cum misericordia in hoc  mundo me flagellis transitoriis argue et corripe. Et necesse est ut hoc orem; quoniam infirmus sum, id est debilis, non potens per me sanari; uel infirmus, id est eger in peccatis, et quia conturbata sunt ossa mea, id est quia adeo sum infirmus quod etiam ossa mea, id est uirtutes que sunt fortitudo anime, sicut ossa corporis fortitudo: 15 sunt conturbata, id est penitus perdita et annichilata propter peccata; sana me, Domine, quia bonus medicus es et potens; uel sic continuatur: infirmus sum, id est per me non potens sanari. Et ideo sana me, Domine, qui potens es; et necesse est ut hoc orem. Quoniam conturbata sunt ossa mea, id est uirtutes; debes mihi misereri, quia Dominus meus es, et ego infirmus sum. Et ideo adhuc: Quia anima mea turbata est ualde, id est  conpuncta peccatis suis, et tu, Domine, cui me seruum feci, usquequo differes consolari remittendo peccata? Quasi dicat: Noli diu differre, sed  noli differre sed conuertere per gratiam ad me, conuersum ad te per penitentiam, et eripe, id est ui extrahe animam meam a peccatis, et post saluum me fac, restituens me in iustitiam in qua eram antequam tam grauiter peccarem, et hoc non propter merita mea, sed propter misericordiam tuam, quia naturaliter misericors es, et ego non sum adhuc in morte, bene potest mihi medicina impendi, id est non sum in desperatione misericordie tue, et hoc probat a toto sic.

Quoniam non est in morte, id est in desperatione dicendus, qui memor sit, id est tui, id est qui memor  est misericordie tue; et ego memor sum: ideoque non sum in morte, et quod nullus memor est in morte, ostendit per oppositam sententiam sic: nam quis positus in inferno, id est in desperatione, qua peruenit ad infernum, confitebitur tibi, id est laudabit te de misericordia tua? Nullus. Sequitur: Laboraui, etc. Sed sic continuatur: Dico quod debes misereri, ideo quia anima mea est conturbata, id est compuncta: et non solum hoc habeo, sed ego iam in gemitu positus laboraui in ieiuniis, uigiliis, et aliis satisfactionibus, et in hoc ostendit se iam magis dignum exauditione: magis enim est iam laborasse, quam solummodo gemuisse, et adhuc lauabo, id est purgabo lectum meum, id est  conscientiam meam, flendo, incedens per singulas noctes, id est per omnes noctes; non per partes noctium, id est recordans singularum noctium, id est peccatorum, que ad noctem ducunt, ad mortem scilicet eternam, et pro unoquoque peccato deflebo et satisfaciam, et sic purgabo conscientiam, meam, que hucusque feda fuit, et post rigabo, id est irriguam faciam et fertilem bonarum cogitationum Deo; stratum meum, id est conscientiam meam, que hucusque arida fuit et sterilis dum male cogitarem. Stratus uero et lectus idem sunt hic. Conscientia uero per similitudinem dicitur lectus et stratus. Sicut enim lecto sanus requiescit, eger uero minime quiescere potest; ita et conscientia bonis et requies, malis uero tormentum et anxietas, et ideo  laboraui; quia oculus meus, id est consideratio mentis mee, turbatus est, id est compunctus, et hoc superius dixit aliter, sic. Et anima mea turbata est ualde, sed ob hoc repetit, ut addat quare turbatus est, dico turbatus est, que turbatio processit a furore tuo, id est a cogitatione furoris, id est uindicte perpetue, quia timebam furorem illum, et hoc ideo quia inueteraui, id est de nouitate Christi in qua prius eram, in uetustatem Ade cecidi, existens inter omnes inimicos meos, non inter quosdam, sed inter omnes uisibiles scilicet et inuisibiles: inter uitia que me peccare fecerunt, et peccatores qui me minis uel blanditiis uel malo exemplo suo a uia iustitie reuocauerunt. Perfecta satisfactione et de remissione securus, ex nimia letitia apostropham ad  hostes uisibiles facit, dicens ne laborent eum amplius reuocare, quia non poterunt, et hoc sic dicit: Ego prius inueteraui inter uos, et ideo satisfaciens oraui Deum ut me sanaret, et sanauit; et ideo uos omnes qui operamini iniquitatem, non qui operati estis et quieuistis, sed qui adhuc operamini, et exemplo uestro me reuocare uultis, discedite a me, id est cessate me reuocare omnimodo, quia nequibitis; nam Dominus, cui me seruum feci, exaudiuit, id est audiuit ut impetrarem, uocem fletus mei, id est orationem quam feci cum fletu meo, scilicet procedenti 16 ex culpa mea.

Exaudiuit Dominus deprecationem meam, Dominus orationem meam suscepit. Et hoc ter repetit, quia  pre nimia letitia non sufficit ei semel dicere. uel possunt hec tria diuersa esse sic: Exaudiuit Dominus uocem fletus mei, dans peccatorum remissionem; exaudiuit Dominus deprecationem meam, ut iterum non caderem; Dominus orationem meam suscepit, iustitiam meam mihi restituens, quia pro se orauit et exauditus est: orat Deum ut eos conuerti ad exemplum sui faciat, quia per se conuerti nequeunt, et hoc sic dicit: Quia me exaudisti erubescentem et conuertentem, ut similiter eos exaudias, o Deus, per te erubescant, id est uerecundentur de peccato suo, omnes inimici mei, et conturbentur uehementer, id est compungantur, et post conuertantur ad te penitentia et satisfactione, dico erubescant, et sic dico erubescant ualde, non parum; et uelociter, non  tarde. Qui enim promisit indulgentiam penitenti, non spopondit diem crastinum dissimulanti , et notandum quod ideo introducit propheta hic penitentem orantem, ut nos instruat penitere, et pro peccatis ut impetremus, orare.



IN PSALMUM uII.

Titulus septimi. In finem psalmus Dauid, quem cantauit Domino pro uerbis Chusi filii Iemini. Et ubi habemus hic in finem, Hebrei habent uictori. Titulus iste ab auctoribus diuerse accipitur, secundum enim Augustinum figuraliter introducitur historia de Chusi, qui quondam cum Absalon in persecutione Dauid manens, ipsi Dauid omnia consilia Absalon ei nocitura mandabat. Dicitur autem idem Chusi consilium  Achitophel quod Absaloni dederat dissipasse , persequendi scilicet patrem suum per deserta, et secundum Augustinum, Chusi silentium interpretatur, sed quod subiungitur, filii Iemini, non bene uidetur ad historiam accedere, scribit enim beatus Hieronymus illum Chusi Arachitem fuisse, non filium Iemini: Augustinum dicens non bene in historia prospexisse, scribit etiam idem Hieronymus in hoc nomine quod in hoc titulo est, unam litteram apud Hebreos esse, que in nomine illius qui in historia legitur non scribitur, secundum quod Chusi Aethiops interpretatur, et est hic Chusi appellatiuum non proprium. Sicut in historia etsi sic Chusi accipiatur, nulla historia fortassis introducitur, cum nullus Chusi filius Iemini in historia legatur, nisi forte per  hoc appellatiuum nomen in Chusi Saul accipiatur, qui iniuste persecutus est Dauid. Qui Saul uere fuit Chusi, id est Aethiops, niger scilicet in peccatis; sicut Aethiops in corpore niger est. Qui etiam legitur esse filius Iemini, id est Beniamin de tribu eius natus: Beniamin autem prius dictus est »Benoni ,« id est filius doloris, eo quod in partu eius pre dolore mater eius Rachel mortua est: mutauit autem pater eius nomen, uocans eum Beniamin propter affinitatem uocis, id est filium dextere, eo quod eum pre ceteris diligebat, et ad eius dexteram semper eum sedere faciebat. Legitur uero in historia quod aliquando filii Beniamin dicuntur Ieminei, aliquando et filii Iemini. Per Saul quippe qui Dauid inique persequebatur, Iudaicus populus,  qui Christi persecutor iniuste fuit, designatur.

Secundum Hieronymum quidem titulus sic exponitur: Psalmus iste, id est uerba, que in hoc tractatu intelliguntur, attribuuntur Christo, qui reuera est Dauid, perseueranti in finem, id est in uictoriam ne cedat persecutoribus timore mortis: uictoria enim finis est belli. Quem Psalmum, id est que uerba huius psalmi cantauit Dominus Patri in passione, id est cum maxima delectatione protulit, sicut cantans cum delectatione profert uoces; dico cantauit, et hoc pro uerbis Chusi id est pro contuitu uerborum Chusi filii Iemini. Pro passione scilicet: que ei contigit per uerba Iudaici populi qui dictus est Chusi, id est Aethiops, niger uidelicet in  peccatis, dictus tamen filius Iemini, id est, dextre, secundum quosdam conuersos; qui saluandi 17 in die iudicii filii Dei, et ad dexteram eius erunt. Et est uox in hoc Psalmo Dominici hominis, pro membris orantis et pro persecutoribus; non imprecatiue, sed concessiue agentis. Non ut de se uel de membris ambigat, sed ut nos in tribulatione orare instruat, et hoc sic dicit.

Domine, uerbum mihi personaliter unitum, qui cum sis aliis Deus, tamen Deus meus es, id est mihi magis Deus, in te non in alio speraui semper. Pretensio meriti, et quia in te speraui, saluum me fac, restituens immortalitatem et impassibilitatem. Me dico; exemptum ex omnibus persequentibus me, et prius libera me, et hoc preposteratum est, ut addat unde liberet  eum: sic libera me, ne ut leo, id est Iudaicus populus frendens in me ut leo querens quem deuoret , quando, id est aliquando, rapiat animam meam de bono proposito suo ut sibi incorporet: uult enim ad hoc me cogere, ut me denegem tibi personaliter unitum; sicut in Euangelio: »Secundum legem debet mori quia filium Dei se fecit .« Dico, saluum me fac et libera, sed merito meo: ideo scilicet quia in te speraui, et dum hoc est quod ego adhuc spero quod non est alius qui me redimat, id est liberat, neque qui saluum faciat: et tali conditione oro te, Domine Deus meus: si feci istud, id est causam istius persecutionis, et quia ipse uere fecerat tale quid quod quidem erat huius persecutionis causa licet non idonea, dicens se Dei  filium, et quod Iudeos de templo expulerat dicens: »Domus mea domus orationis uocabitur ,« sicut alibi dicitur: »Zelus domus tue comedit me ,« addit, dico si feci istud, id est si iniquitas est in manibus, id est in operibus meis; manibus enim operamur; quasi dicat: Si aliquam iniquitatem feci pro qua sim dignus persequi, et ut etiam illud remoueam, quod liberius inter homines uidetur, hoc scilicet: si reddidi mala retribuentibus mihi, id est Iudeis quibus ego multa bona opera feci: qui mihi mala retribuerunt, tunc ego inanis, id est inanem habens spem, si hoc est merito meo, non culpa tua, decidam ab inimicis meis, id est a spe inimicorum meorum. Spero enim  post mortem meam quosdam de Iudeis et gentibus mihi per predicationem apostolorum incorporandos esse, et de illa spe decidam, et non solum hoc malum sit mihi; sed etiam illud quod multo peius est contingat, scilicet: persequatur inimicus, id est Iudaicus populus, animam meam, et ita quod ut comprehendat, id est incorporet eam sibi, quod hucusque facere non potuit, et uitam meam, id est animam meam, que celum est, dignitate uirtutis conculcet, id est sibi subiiciat, et se inferiorem faciat: Conculcet dico in terram deductam, id est in terrena, ut solummodo terrena sapiat et cupiat sicut mens eorum, et gloriam meam, id est gloriam resurrectionis mee quam exspecto, deducat in puluerem, id est, me qui gloriosus esse exspecto in resurrectione, detineat in  morte, et sic faciat reduci in puluerem, et hoc totum est ac si diceret: Debes me liberare et saluum facere, quia in te speraui semper et non in alio, et adhuc spero, neque feci iniquitatem pro qua dignus essem persecutione.

Neque reddidi retribuentibus mihi mala, et ideo non sum dignus ut me persequatur, sic ut comprehendat et conculcet, et gloriam meam in puluerem deducat, dico libera, saluum fac ex persequentibus et quia me persequuntur, o Deus qui impotens uideris eis Iudeis, exsurge, id est potens appare in ira tua, id est in uindicta tua in eos exercenda, in excecatione cordis scilicet, et non solum in ira tua. sed etiam exaltare, id est potens appare in finibus inimicorum meorum auferendis. Quod est dicere:  Exceca eos in mente, et fac eis auferri fines patrie eorum, et sic potens in uindicta appare, et hoc non 18 est imprecatio, sed diuini iudicii  concessio. Post concessionem diuine iustitie in inimicos, orat pro membris sic: In inimicos exsurge in ira, et e contrario ad opus eorum qui non sunt inimici sed discipuli, exsurge in auxilium, in precepto, id est in obedientia precepti, quod mandasti eis per me, ut se scilicet inuicem diligant, et tollant crucem suam, et sequantur me . Ac si dicat: Adiuua eos mittendo sanctum Spiritum ut possint obedire precepto tuo per me mandato: ut te diligant et me sequantur, et aliis uerba uite predicent, et ceteris obediant, que eis precepi, et si exsurrexeris per predicationem  eorum, Synagoga, id est congregatio, populorum circumdabit te, id est erit in familiaritate fidei tue, et bene dicit populorum, etiam si ad solos Iudeos referatur: multi enim populi, id est multe turbe Iudeorum conuerse sunt; sicut una die tria millia; alia uero quinque millia leguntur conuersa fuisse . Sequitur.

Et propter hanc in altum, etc., quod sic continuat: dixi quod Synagoga circumdabit te, et propter hanc Synagogam non solum propter discipulos regredere in altum, o uerbum, id est in altissimam equalitatem Patris. Non quod ibi semper non fuerit, sed idem est ac si diceret: Tu qui ante secula Patri equalis exstitisti et exstas, illis  ostende te esse equalem,  me in celos ascendere faciendo; ut eis, Synagoge scilicet et discipulis, Paracletum mittas, et sic per ascensionem meam reuertere in altum glorie tue, id est qui creditus es a prophetis multisque aliis fidelibus equalis, et modo non crederis equalis, reostende te equalem esse, et sic reuertere in altum, ut Paracletum eis mittas. Quod autem sequitur: Dominus iudicat populos, conuersio est ad auditores, ut ostendat quasi a toto se liberandum esse et saluandum, et sic continuat: Oro liberari et saluari; quod uere erit. Nam Dominus, uerbum, iudicat populos omnes sicut iudicandi sunt: in equitate scilicet, et me in equitate iudicabit liberando et saluando, secundum quod alibi dicitur: »Non enim  Pater iudicat quemquam, sed omne iudicium dedit Filio .« Cum uero dicit, Iudica me, etc., apostropham facit ad uerbum sibi personaliter unitum: sic quandoquidem populos omnes iudicas, ut iudicandi sunt, et me iudica, Domine, secundum quod innocentia mea promeruit et iustitia mea, faciens scilicet resurgere, et in celum ascendere, et mundum post me abire: et hoc sic est in libro: Iudica me, Domine, secundum iustitiam meam, et innocentiam meam. Et bene dicit meam, specialiter enim erat ipsius, cum nullus a Deo iustus et innocens, et quamuis dicam iustitiam et innocentiam meam, tamen super me, id est de superiori date sunt, id est de Dei dispositione; iuxta illud: »Omne datum optimum, et omne donum perfectum desursum  est .« Sequitur: Consummetur, etc.; quod sic continuat: Dixi superius: Libera me et saluum fac, et postea interposui, sed non sic oro saluari et liberari ut mori fugiam, sed ut consummetur, id est perficiatur in me nequitia peccatorum, dando me in mortem. Et sic diriges iustum, me scilicet, id est directum ostendes, gloriose resuscitando et super celos exaltando, mundumque subiugando, qui modo dicor iniustus et legis distortor. Et uere diriges. Nam tu es scrutans, id est sciens, corda, id est cogitationes, et renes, id est operationes uel delectationes, et cum omnes cogitationes et operationes uel delectationes scias, et meas scis iustas esse; et ideo dirigis, et uere scrutaris corda et renes, Deus enim es. Non ideo ponit scrutans,  quod aliquid enim oporteat scrutari, omnia enim scit, sed quia scrutantium est scire, ponitur scrutans pro sciens. Renes ponit pro operationibus uel delectationibus: quia renibus generationem operamur, et ibi delectamur.

Quia superius dixerat: Iudica me secundum iustitiam 19 meam, ne putaretur arroganter esse dictum, ostendit iustitiam suam bene promeruisse, ut eum adiuuet, et hoc dicit: Bene dico, o auditores: Iudica me secundum iustitiam meam, nam adiutorium meum est iustum a Domino, id est iustum est ut me adiuuet, qui Dominus saluos facit rectos corde. Ostensio a minori. Quasi dicat: Quandoquidem omnes rectos corde saluos facit, qui indigniores me sunt, multo magis iustum est ut me adiuuet, saluum  faciendo. Sequitur Deus iudex, etc. Et non conuersi, etc. Et est secundus uersus prius legendus, qui sic continuatur. Quia dixerat: Consummetur nequitia, facit apostropham ad ipsos peccatores, hortans ut penitentiam agant de nequitia illa, ne Deus uibret in eos gladium. Hanc uero exhortationem facit pro quibusdam saluandis: et ut nos instruat orare pro inimicis, sicut idem in Euangelio dicit: »Orate pro persequentibus et calumniantibus uos, ut sitis filii Patris uestri qui in celis est .« Et sic continuat: dixi: Consummetur nequitia, et uere consummabitur. Et ne propter nequitiam illam pereatis, conuertimini penitendo; nam nisi conuersi fueritis, gladium suum, id est  uindictam suam, uibrabit, id est parabit super uos, et merito. Nam ipse iudex iustus non poterit uobis non retribuere quod dignum erit. Et fortis est ad hoc faciendum, sicut per Moysen dicit: »Non est qui de manu mea possit eruere .« Et uere fortis est et iustus, nam Deus est. Et quamuis iustus et fortis, tamen patiens est, id est patienter uos exspectans ne pereatis, sicut idem dicit: »Nolo mortem peccatoris, sed ut conuertatur et uiuat .« Et uere patiens. Nunquid enim irascitur, id est punit nos: in ira, id est in uindicta, per dies singulos cum hoc promereamur: Quasi dicat: Nisi patiens esset, nobis per singulos dies irasceretur. Et ut non habeatis occasionem gladium euadendi, nisi conuertamini, tetendit hic, id  est aptauit arcum suum, id est Scripturam noue legis et ueteris, que comminaretur mortem eternam non penitentibus, sicut arcus intensus mortem minatur persequentibus. Et non tetendit in occulto, sed parauit illum, id est, posuit in aperto, sicut alibi dicitur: »In omnem terram exiuit sonus eorum .« Et bene ponit tetendit, per similitudinem. Sicut enim cornua arcus prius longinqua a se, intendente chorda appropinquare uidentur: ita due leges, que longe distantes a se uidebantur, per Christum sibi appropinquantes et concordes facte sunt. Dico arcum tetendit et parauit: et ut bene arcus ille manifestaretur, parauit in eo, id est instruxit et docuit, uasa mortis, id est illos qui sunt uasa mortis, scilicet predicatores: qui sunt  uasa predicationis: que mors est non recipientibus, testante Apostolo: »Aliis sumus odor uite in uitam: aliis odor mortis in mortem .«

Et ipsa uasa effecit sagittas, id est fecit efficaces sagittas. Et non ad malum, sed suas, id est ad utilitatem sui efficaces in ardentibus fide et caritate. Quod est dicere: Faciet eos sagittantes, id est percutientes in bono doctrina sua, futuros ardentes in fide et caritate. Quia superius orauerat liberari et saluari posset, querit unde se orasset liberari, et hoc exponit: Oro liberari, et ecce in presens est unde me oporteat liberari. Nam Iudaicus populus parturit iniustitiam, id est laborat perficere mortem meam; quod iniustum est: ad similitudinem mulieris parturientis, id est, ut pariat laborantis. Et  hanc iniustitiam non uel a merito meo, uel ab alieno consilio, sed ipse per se concepit in corde suo, id est cogitauit, dolorem, id est mortem meam, unde continget eis dolor. Et quia iam concepit et non parturit, peperit, id est pariet, iniquitatem, id est mortem meam inique perficiet. Et per hoc quia concepit, et parturit, et pariet: lacum aperuit et effodit, id est effodiendo aperuit, id est apertum et amplum fecit: et incidit, id est postea incidet, in foueam, id est in lacum, quam fecit, id est quem parauit mihi. Quod est dicere: Quia me detinere uult in morte, similis 20 erit effodienti lacum et apertum facienti, in quem aliquem precipitare intendit, et ipsemet in eumdem lacum  cadit. Nam illa mors, quam mihi parat, erit ei causa ruine; et exponit apertioribus similitudinibus hunc casum eius sic: uere incidet in foueam. Nam dolor eius, id est mortis supplicium quod mihi parat conuertet in caput eius, id est in mentem eius: que ideo excecabitur: et non solum in caput, id est in mentem, sed iniquitas eius, id est pena iniquitatis eius, id est mortis mee, descendet in uerticem eius. Et bene dicit in uerticem: in uertice namque iugum poni solet. Et pro iniquitate eorum eis Romanorum iugum imponetur; quasi dicat: Non solum ob hoc excecabitur, sed etiam seruituti subiicietur. Sequitur: Confitebor, et cet. Loquitur ad auditores, ut eos confiteri et psallere Domino instruat: et sic continuat: Dixi, Libera. Saluum fac, Exsurge, Iudica,  et: conuertetur dolor in caput eius. Et ut hec omnia fiant, o auditores, Confitebor Domino, uerbo, id est laudes ei dicam, secundum iustitiam eius mihi datam, id est, secundum mensuram iustitie confitebor ei: sicut me ceteris iustiorem fecit omnibus, ita laudes agam ei pre omnibus. Et non solum confitebor, sed etiam psallam, id est bene operabor, nomini Domini, id est ad honorem nominis Domini: exhibens me seruum et ipsum Deum et merito ad honorem nominis Domini altissimi. Nam altissimus est, scilicet Dominus dominorum. Psallere proprie dicitur manuum operatione in psalterio modulari, ideoque pro operari ponitur.



IN PSALMUM uIII.

Sequitur titulus octaui. In finem pro torcularibus,  psalmus Dauid. Quod sic exponitur: Psalmus iste attribuendus est Dauid, id est ipsi prophete: tendenti in finem, id est in Christum: uel in finem, id est in perfectionem bonorum, Dauid dico agenti pro torcularibus, id est pro Ecclesia. Torcularibus uero dicit pluraliter: pro duabus Ecclesiis de Iudeis et gentibus: uel pro multis singularibus Ecclesiis, que dicuntur torcularia per similitudinem. Quia sicut in uinum et acinum, sic in Ecclesia boni malique continentur: qui tandem in iudicii die separabuntur sicut uinum ab acino; iuxta illud Dominicum: »Exibunt angeli et separabunt malos de medio iustorum .« Et est in hoc psalmo uox proprie pro contuitu Ecclesie future in Dei laude: ut alios eum laudare instruat, sic cum  admiratione prorumpentis.

Domine Dominus noster existens, id est quem nos soli Iudei cognoscimus esse Dominum nostrum, gentes enim nondum te cognoscunt: Quam admirabile est futurum, id est cum quanta admiratione gloriosum, nomen tuum. Hoc scilicet quod tu Dominus omnium es, in uniuersa terra, id est in gentibus uniuerse terre? Ac si dicat: Qui modo solummodo in Iudea notus es, ab omnis modi gentibus cognosceris; iuxta illud: »Omnes gentes ad te current ;« et alibi: »Omnes gentes quascunque fecisti uenient et adorabunt coram te, Domine :« et exponit quomodo fiet admirabile, sic: Dico quod  admirabile, et hoc ideo, quoniam magnificentia tua, id est Filius tuus, qui emphatice dicitur magnificentia, faciens suos magnificos, eleuata est, id est exaltabitur super celos materiales: uel super celos, id est diuinas Scripturas, que sunt alte respectu secularium: sicut celi alti sunt, id est altior erit in sanctitate quam diuine Scripture testate sint. uel super celos, id est super rationales creaturas, id est dignior erit angelis et hominibus, qui digni sunt pre aliis animalibus: sicut celi terra digniores sunt, ideoque celi dicuntur: et ut appareat magnificentiam tuam eleuandam esse, perfecisti laudem, id est perfectam facies laudem, ex ore infantium, et non magnorum, sed ut mirabile fit et lactentium, id est paruorum  rum 21 qui hoc non habuerunt a se, sed a sancti Spiritus operatione. Quod est dicere: Ut conuincantur Iudei Christum magnificentiam tuam esse, et super celos eleuandum: puerorum infantia sancti Spiritus operante gratia, tibi testimonium perhibebit, dicens: »Hosanna filio Dauid .« Et hoc quod tu perficies laudem: facies propter inimicos tuos Iudeos: qui te Dei Filium esse denegabunt: ut eorum infantium mirabili testimonio destruas inimicum et ultorem uel defensorem, id est conuincas: mendacem esse probans Iudaicum populum qui inimicus tuus erit, et dicet se ultorem et defensorem legis sue, iuxta illud: . »Hic homo non est a Deo: qui Sabbatum non custodit .« Et alibi dicitur: »Secundum legem  debet mori, quia Filium Dei se fecit.«

Et ideo eleuabitur magnificentia, quoniam per ipsam magnificentiam uidebo ego celos tuos, id est predicatores tuos qui erunt in uirtutibus excelsi: hoc est ego modo uideo spe, quandoque uidebo re: uisu anime non corporis per magnificentiam tuam eleuatam super celos tuos, id est predicatores. Celos dico: qui erunt opera digitorum tuorum, id est constituentur per digitos tuos, id est per dona sancti Spiritus, qui dicitur digitus eo quod per eum Pater operatur, sicut aliquis per digitos: secundum quod in Euangelio dicitur: »Si in digito Dei eiicio demonia «: et per celos uidebo constitui lunam, id est uniuersalem Ecclesiam: que dicitur luna, eo quod sicut luna aliquando uidetur  decrescere in tempore scilicet persecutionis, aliquando uero crescere in tempore pacis. Et stellas, id est particulares Ecclesias, que parue sunt ad comparationem uniuersalis: sicut stelle ad comparationem lune. Que, id est lunam et stellas tu Deus fundasti, id est fundabis, id est que non poterunt constitui per ipsos celos nisi te fundamentum ponente, ut ait Apostolus: »Fundamentum aliud nemo potest ponere preter id quod positum est: quod est Christus .« Et iterum: »Neque qui plantat est aliquid: neque qui rigat, sed qui incrementum dat, Deus « uidens uero propheta celos esse constituendos, et Dei magnificentiam eleuandam: et hoc totum propter hominem  futurum: quod uile et abiectum secundum corporis debilitatem uideretur; ut eum erga Deum beniuolum reddat, sic in eius laudem prorumpit. Quando quidem magnificentia eleuabitur et celi constituentur: et hoc totum erit propter hominem.

Quid est homo, id est quam magnum quid homo: et inde hoc potest uideri quod tu memor es, id est eris, eius, id est qui uisus es eum obliuioni tradidisse, per culpam Ade: memor eris eius per obedientiam Christi, eum immortalem faciens. Post laudes hominis, filium hominis magis laudat, ut ei omnia subiecta esse ostendat sic dicens. Dico quid est homo. Aut ita dignius possum dicere. Quid, id est quam magnum, quid est filius hominis, id est Christus: et inde probari hoc potest magnum quid  esse: quoniam uisitas, id est uisitabis eum in hoc quod minuisti eum, id est minorem fecisti eum: paulominus ab angelis. Ac si dicat: Quia propter hominem redimendum eum angelis minorem facies, redimendum eum angelis minorem facies, mortalem scilicet et passibilem, uisitabis eum educens de ipsa mortalitate et passibilitate. Et exponit quomodo uisitabit eum sic. uere uisitabis. Nam coronasti, id est coronabis eum gloria resurrectionis: et honore ascensionis. uel gloria, id est illustratione infernorum: ex hoc scilicet quod cum maiestatis gloria descendet ad inferos. Et honore, id est uictoria mortis, et postea constituisti, id est constitues eum super opera manuum tuarum, id super rationales creaturas, que dicuntur Dei manu operate, id est  pre ceteris digne, cum Dei manu dicantur facte. Et non pauca opera: sed omnia opera subiecisti, id est subiicies: sub pedibus eius, id est sub humanitate eius: quod est dicere: Non solum secundum Deitatem Dominum omnium eum constituisti, sed etiam secundum humanitatem. Et bene humanitas dicitur 22 pes: cum inferior fuerit deitate, sicut pes aliis membris inferior est. Et hoc probat a partibus sic. Scilicet oues ei subiicies, id est illos qui sunt summe simplicitatis et innocentie, uelut oues: et boues uniuersas, id est predicatores qui bene dicuntur boues, id est excolentes minores, et pascentes eos doctrina sua: sicut boues agros excolunt, et uitulos suos lacte pascunt: insuper, id est etiam pecora campi subiicies ei, id est uoluptuosos qui ita  sunt intenti uoluptati, ut desideria sua expleant: sicut pecora in camporum pascuis demorantur ut uentri seruiant. Et merito uoluptas campo comparatur, cum ampla sit ad carnis desideria complenda: sicut campus amplus est. Et uolucres celi subiicies, id est illos qui per uanitates irrationabiliter uagantur: sicut uolucres per celum. Et pisces maris, id est curiosos huius mundi: qui mundus mare dicitur, eo quod crebris tribulationibus admodum maris inquietetur. Curiosi uero, id est huius mundi scilicet auari, dicuntur pisces eo quod, sicut pisces in fluctibus, ita in secularibus sunt depressi sollicitudinibus. Qui pisces perambulant, id est circum natant, semitas, id est uias  maris, id est negotia huius seculi: que uie sunt per quas uenitur ad lucrum seculare. uel pisces dicuntur philosophi huius seculi, eo quod sicut pisces in mari, ita in seculari scientia inuoluuntur. Et bene dicuntur perambulare semitas maris, id est subtiles sententias illius scientie secularis. Ostensis omnibus Ecclesie membris Christo subiiciendis, sicut a laude incepit: ita in laudem finire intendit sic inferens: Ergo quia oues, etc.; que dixi Dominico homini per te subiicientur: Domine dominus noster, et cet. Et hoc ut superius exponitur.



IN PSALMUM IX.

Sequitur titulus psal. noni: In finem pro occultis filii, psalmus Dauid, quod sic exponitur. Psalmus iste  attribuendus est Dauid, id est perfecte Ecclesie tendenti in finem, id est in Christum, ut ei sit conformis. Dauid dico: agenti laudes pro occultis filii, id est pro iudiciis Christi: qui antonomastice filius dicitur sicut idem testatur. »Si filius uos liberauerit, uere liberi eritis .« Que iudicia multis occulta sunt. Et bene ponit occultis. Non enim de uno solo, sed de pluribus agit. Qualiter scilicet Deus occulte quosdam impiorum iudicat ut conuertantur, quosdam uero ut magis excecati iuste puniantur: qualiterque suos in hoc, mundo iudicet puniri, sicque postea beatificari. Ad ultimum uero agit de persecutione futura in tempore Antichristi, que Dei occulto iudicio continget. Et est in hoc psalmo uox perfecte Ecclesie, ut minores instruat  ad Dei laudem: se Deum pro occultis iudiciis suis ex quibus multi scandalizantur laudare promittentis, sic.

Confitebor tibi, Domine. Ac si dicat: Multi de occultis iudiciis tuis que eis iniusta uidentur scandalizantur. Ego autem confitebor tibi, id est laudabo te: in toto corde meo, id est in tota affectione cordis mei: nulla phantasmatica cogitatione intercurrente. Dominus enim es ideoque laude dignus. Narrabo aliis ore omnia mirabilia, id est omnia occulta iudicia: que pro dignitate et iustitia admiratione digna sunt esse tua, id est non temeraria ut quidam putant et iniusta: sed talia qualia te decent: iusta scilicet. uel tua, id est a Deo Patre tibi data. Iuxta illud. »Omne iudicium Pater dedit Filio  .« Sequitur. Letabor, quod sic continuat. Dico quod confitebor: et hoc non inuitus, sed in hoc letabor: et non modicum sed exsultabo, id est uehementer letabor. Exsultare namque dicitur tantam letitiam habere: que etiam cum saltatione corporis ostendatur. Dico letabor et exsultabo: et hoc in te, non in terrenis. Et non solum confitebor intentione: et narrabo aliis ore: sed psallam, id est bene operabor, 23 nomini tuo, id est ad honorem nominis tui, ut tu inde lauderis: non ut ego superbiam, o Altissime, id est dignum est ut nomini tuo psallam cum sis Altissimus. uel altissime ponitur aduerbialiter, id est altissima et recta intentione, quod est ac si diceret: Laudabo te affectione, ore,  et opere, pro occultis iudiciis tuis. Et exponit ipsa iudicia sic: confitebor, Narrabo, Psallam.

In Conuertendo inimicum meum retrorsum, id est in consideratione conuersionis, id est in hoc quod considero inimicum meum conuertendum retrorsum, id est deuincendum per constantiam meam, quod me non poterit a bono proposito meo reuocare: et dicit per similitudinem conuerti inimicum retrorsum. uictorum enim et fugientium esse solet, retrorsum conuerti. Et ostendit quomodo conuertentur: infirmabuntur scilicet, id est infirmi et impotentes inuenientur ad me uincendum. Et in futuro peribunt a facie tua, id est a presentia tua recedendo, sicut in Euangelio legitur: »Ibunt hi in supplicium eternum « uel infirmabuntur,  id est qui fortes et firmi hic uidentur, in futuro infirmi apparebunt: quando dicetur: »Discedite a me,« etc.  uel sic: Confitebor, Narrabo, Psallam. In conuertendo inimicum meum retrorsum, id est in hoc quod considero me conuersurum predicatione: et exemplo inimicum meum, id est quosdam de inimicis meis retrorsum, id est faciam conuerti de malo ad bonum. Et exponit qualiter, scilicet infirmabuntur, id est qui fortes et firmi in infidelitate sua sunt, infirmi paulatim in ea fient. Et sic peribunt, id est ex toto secundum quod infideles sunt destruentur: et hoc continget a facie, id est a cognitione tua. Inimicum uero dicit singulariter, et peribunt pluraliter: quia et una massa et multi sunt: inimicum uero dicit et  hereticos, et exteros hostes. Et ideo adhuc confitebor, narrabo et psallam, quoniam fecisti iudicium esse meum, id est mihi utile. Et causam esse meam, id est mihi utilem. uel ita. Quoniam iudicium meum et causam meam fecisti, id est hoc quod iudicatus in causam ductus sum, fecisti, id est disposuisti: non fuit ex temeritate, ut quidam putant. Iudicium dicit quod Dei occulto iudicio tribulationibus affecta est. Causam uero, quod cum hereticis uel infidelibus de Deo disputauit, et eos deuicit: que omnia ad ipsius utilitatem cessere sicut Apostolus ait: »Scimus quoniam diligentibus Deum omnia cooperantur in bonum .« Et hoc iudicium et causam ideo fecisti, quia sedisti super thronum qui iudicas iustitiam, id est hoc quod  iustum est. Non modo incipis sedere, sed semper sedisti et sedebi, id est quia tu iudex es omnium, et non iniustus, sed iudicans iuste. Et cum debuit dicere iudicem esse, ponit descriptionem pro descripto, scilicet sedere super thronum. Iudicum enim est super thronum sedere. Thronus uero iudiciaria sedes dicitur.

Quia uero superius dixerat: Confitebor in conuertendo inimicum meum: posset queri quare pro inimici conuersione confiteretur. Unde causam subdit sic: Digne confitebor pro conuersione inimicorum: nam per me non potero eos conuertere: sed tu increpasti interiore increpatione, id est increpabis metu iudicii gentes, id est inimicos gentiliter  uiuentes: et periit, id est peribit impius de impietate sua, id est cessabit esse impius. Et quia peribit, nomen eorum delesti, id est delebis eorum nomen quod est impius: quod nunquam eos impios reputabis, neque amplius eos inde punies, testante Scriptura: »Si auerterit se impius ab impietate sua, omnium iniquitatum eius non recordabor .« Dico quod delebis. Et hoc in eternum, id est quod nunquam quandiu hoc seculum durabit, reputabis eos impios esse. Et non solum in eternum: sed usque in seculum seculi huius subsecutiuum, et in hoc seculo et in futuro delebis. In eternum ponit, non pro omni tempore, sicut sepe ponitur; sed pro omni spatio huius seculi sicut alibi: 24 »Dominus regnabit in eternum et ultra  .« Dico quod peribit impius et sic defecerunt, id est cessabunt. In finem cessationis quantum cessari potest, id est ex toto framee inimici, id est tribulationes et tormenta que solebant inferre mihi. Per frameas tribulationes martyrii denotantur: quia frameis multi contribulantur. Et destruxisti, id est destrues ciuitates, id est conspirationes eorum: ut ultra non conspirent aduersus me. Ciuitatem uero dicere solemus collectionem aliquam uirorum, ut uno iure se habeant conspirantium: ideo quod eorum multitudines aduersus Ecclesiam in unum conspirantes, ciuitates dicuntur.

Cum uero dicit, periit memoria, etc., facit apostropham ad auditores: quia posset queri an  esset periturus impius, sicut dixerat. Et sic continuatur: Dixi quod increpabis gentes et peribit impius: et uerum dico. Nam uere periit memoria eorum inimicorum cum sonitu, id est peribit memoria nominis eorum, id est, nunquam amplius impii dicentur. Et cum sonitu peribit, id est cum magno rumore: quia multum diuulgabitur: non erit clam. Et post Dominus in eternum, id est semper manet, id est permanebit in eis sicut idem dicit: »Ad eum ueniemus et mansionem apud eum faciemus .« Et ipse qui in eis permanebit iudicabit, id est remunerabit in futuro, in eguitate orbem terre, id est illos qui futuri sunt ex terra: qui prius, scilicet terra erant orbis eius, id est corona eius in circuitu eius. Orbem uero ponit pro  corona: quia rotundus est. Et populos, id est infideles iudicabit, id est remunerabit in iustitia, id est iuste damnabit: et si impius uideatur non iustum. Dico quod iudicabit orbem terre: et populos: et merito. Nam ipse parauit thronum suum, id est iudicium suum: in iudicio mortis pro Patris obedientia constitutus, id est iudicio mortis quod sponte subiit: totius mundi iudicium sibi acquisiuit, Apostolo testante: »Christus factus est obediens Patri usque ad mortem: propter quod et Deus exaltauit illum .« Populos dicit malos, quia multi erunt ad comparationem bonorum, iuxta illud. »Multi uocati, pauci uero electi .« Dico quod in futuro iudicabit. Et  hic interim factus est, id est fiet Dominus refugium, id est securitas, pauperi, id est illi qui tanta subiectionis humilitate se erga eum habebit, quanta pauper ut aliquid acquirat erga diuitem. uel pauperi, id est illi qui in hoc mundo propter eum esse pauper elegerit. Et non solum refugium, id est constantes et intrepidos faciens , sed etiam adiutor in tribulatione, id est agens occulto iudicio quod ipsa tribulatio adiuuet eos ad augmentum meriti, sicut scriptum est: Fiant clariores per exercitia laborum. In tribulatione dico disposita a Deo in opportunitatibus, id est secundum quod opportunum est, ut pati possint ne deficiant si ultra modum fuerit: secundum quod alibi  dicitur: »Potum dabit nobis in lacrymis in mensura .«

Cum uero dicit et sperent, etc., apostropham facit ad Deum orans pro minoribus sic: Dico, Deus, quia iudicabis orbem et populos: et factus es refugium, et ut in futuro iudicentur, ad misericordiam sperent in te non in terrenis: et ita quod non deficiant omnes qui nouerunt nomen tuum: te scilicet esse dominum omnium: et potentem iustos saluare et impios perdere. uel nomen tuum, id est te eternum esse: ut per te fiant eterni: et repetit causam aliis uerbis pro qua oret eos sperare. Ideoque scilicet sperent: quia non dereliquisti neque derelinques querentes te, non mundana: in adiutos Deus: Quasi diceret: Nam Dominus omnium es:  nichilque iniustum facere potes: et hoc illud idem est quod superius dixit: factus es refugium pauperi adiutor in tribulatione. Post orationem, apostropham facit ad minores, hortans ut sicut ipsa laudat, ita et ipsi faciant. Quando quidem iudicabit, et refugium et adiutor est: uos minores psallite Domino, id est bene operamini 25 ad honorem eius, et pretendit qua utilitate, sic: Qui habitat in Sion, quod est ac si dicat: Qui in omnibus qui Sion sunt, habitat, et in uobis habitabit si Sion fueritis, id est speculatores patrie celestis, et non solum psallatis, sed inter gentes, id gentiliter uiuentes incedentes. Annuntiate eis studia eius, id est affectiones caritatis eius, quanta scilicet affectione nos redemit, quantoque in futuro bonos remunerabit, et  bene ponit studia. Non enim redemit neque remunerabit temerarie, sed magno studio atque potentissima ratione. Et bono uestro psalletis et annuntiabitis; quoniam recordatus est, id est recordabitur in futuro ut remuneret, clamoris pauperum et si modo uideatur oblitus esse, id est recordabitur in tense orationis pauperum; propter eum facte, que procedit ex recta affectione et operatione.

Et quia dixerat recordatus est, uideretur alicui non bene notanti eum oblitum fuisse, ideo sequitur correctio sic: Dico recordatus est, non tamen est oblitus unquam clamorem pauperum; sed ideo dixi, quia uidetur quibusdam. Et quod recordabitur, remunerando monstrat ab opposito cum interponit:  Requirens sanguinem, id est mortem eorum de manu impiorum ut puniat, sicut alibi dicitur: »Mihi uindictam, et ego retribuam ,« quod est ac si diceret: Cum impios propter iustorum persecutionem sit damnaturus, pauperes utique pro se patientes est remuneraturus. Et apponit ipsum clamorem pauperum sic dicens: Non ex oblitus clamorem pauperum, qui talis est. Miserere mei, Domine, id est misericorditer mihi retribue; cum sis Dominus in rebus, et omnia possis. Et ne desit causa retributionis: uide, ad hoc ut tibi placeat, humilitatem, id est deiectionem, meam de inimicis meis illatam, tribulationem scilicet quam pro te patior. Dico miserere tu, qui tam exaltas me dignitate uite; me dico exemptum de portis mortis, id  est de uitiis, que sunt porte per quas intratur ad mortem. Et ad hoc exaltas ut annuntiem aliis omnes laudationes tuas, id est occulta iudicia tua unde laudari debes. Ego dico existens in portis filie Sion. Intransitiue dictum est: Filie Sion.

Quod est dicere: Ego existens in uirtutibus, uel in sententiis apostolorum, que sunt porte per quas Ecclesia, que Dei filia est et apostolorum, ingreditur ad uitam. Et ne intelligeretur filia Babylonis, determinat cum addit: Sion, quod est dicere, que est speculans futura. Et hoc totum ac si diceret: Scio quod mei misereberis, cum iam me facias exaltatum. Dico miserere mei, et sic exsultabo in salutari tuo, id est in salutatione tua mihi data, id est in hoc quod reduces me in immortalitatem. Ostenso clamore  pauperum, reuertitur ad negotium quod inceperat: sic dicens. Infixe sunt, etc.; quod sic continuatur. Dixi superius, o minores: Psallite Domino qui habitat in Sion, ideo quoniam recordatus est; non est oblitus clamorem pauperum; et non hoc solo contuitu psallatis, sed etiam laudate intentione, et uerbis, et operatione hoc contuitu, quia gentes, id est gentiliter uiuentes; sunt infixe in interitu, quem fecerunt, id est intus in anima sunt fixe, id est firmiter site in interitu, id est in excecatione mentis, quem fecerunt sibi, non Deus, id est qui interitus eis contigit pro meritis suis malis, non culpa Dei. Ac si diceret: Non solummodo pro remuneratione iustorum, sed etiam eum laudate pro excecatione malorum; quod etsi sit occulto iudicio factum, non  tamen dubium est esse iustum.

Et exponit quomodo in interitu infixe sint sic: Merito in interitu. Nam pes eorum comprehensus est in laqueo isto quem absconderunt, id est occulte aliis parauerunt. Qui uero dicit comprehensus est pes eorum, a similitudine dicit hominis in abscondito ut aliquem capiat laqueum ponentis. In quo ipsemet illaqueatur. Quasi diceret: Merito interierunt, quia laqueum deceptionis aliis iniuste parauerunt, et iste laqueus 26 causa fuit quare in interitum peruenirent, id est in cordis excecationem. Et hoc quod ita eos iudicat Deus, non cognoscunt ipsi modo; sed tandem in futuro, cum iuste perdet eos. Cognoscetur Dominus iudicia faciens, id est cognoscetur quia  Dominus in hoc mundo facit de impiis occultum iudicium. Et exponit quod iudicium sic. In hoc scilicet est faciens iudicium quod peccator est comprehensus, id est deceptus, et excecatus in operibus manuum suarum, id est per prauas actiones suas, quia hic omnibus modis agit ut iustos a uia Dei retrahat. Actiones autem dicit opera manuum, quia manibus operamur. Illud uero quod sequitur. Conuertantur, etc., non est imprecatio, sed diuini iudicii concessio de hoc quod Spiritus agilitate uidet esse futurum, ut inueniat illud iustum esse, et sic continuatur: Dico quod gentes in interitu hic infixe sunt, in futuro uero conuertentur peccatores in infernum, id est, ab hoc iudicio excecationis uenient in iudicium inferne damnationis, et quandoquidem  futurum est, conuertantur peccatores in infernum, et exponit quos uocet peccatores sic: Omnes gentes scilicet que obliuiscuntur Deum, id est que cum audiant predicationem eius, tradunt obliuioni, nec est eis cura obediendi, et quod conuertentur probat ab opposito, cum dicit: Inde scio quod conuertentur, quoniam non erit obliuio pauperis tendentis in finem, id est in perseuerationem bonorum operum, id est non peribit patientia pauperum, id est remuneratio patientie pauperum tendentium in finem. Quod est dicere: Inde scio quod damnabit peccatores: quoniam remunerabit pauperes, id est iustos, uel non erit obliuio pauperis in fine mundi, et si modo uideatur esse eorum obliuio. uel sic: Si non inuenitur paupertas obliuionis a principio usque  in finem, non inuenietur aliqua obliuio pauperis.

Cum autem dicit: Exsurge, Domine, non confortetur: Preuidens spiritu prophetico tribulationem, quanta nunquam fuit in tempore Antichristi, futuram, orat pro perseueraturis in tribulatione illa ne deficiant, et hoc non superiori littere, sed sententie sic continuatur. Dixi superius quod impii persequuntur hic iustos, et laqueis blanditiarum et humiliatione tribulationum, et non solum in hoc tempore erit istud, sed etiam quidam surget in diebus nouissimis, Antichristus scilicet qui se Deum faciet, et homo simpliciter erit diabolo plenus, qui tuis multas inferet tribulationes. Et, o Domine, exsurge in auxilium tuis, ne confortetur homo ille super tuos, id est ne Antichristus qui simpliciter erit homo  et non Deus, fortis inueniatur ad hoc ut conuincat tuos, et quamuis dicam non confortetur super tuos, tamen concedo quod gentes, id est gentiliter uiuentes, iudicentur in conspectu tuo, id est excecento seductione ipsius: et cum hoc non appareat illis: hoc erit certum in conspectu tuo. uel iudicentur, id est excecentur in conspectu tuo, id est in anima quam tu solus conspicis. Quasi dicat. Quamuis orem ne confortetur super iustos, concedo tamen: quod excecandi ab eo per iustum iudicium tuum excecentur, et exponit qualiter concedit ut iudicentur. Concedo quod iudicentur, id est constitue, Domine, qui potens es, legislatorem super eos, id est quia legi ueritatis tue noluerunt obedire, pro malis meritis  eorum constitue super eos, id est permitte dominari super eos Antichristum qui sit eis lator legis mendacii et excecet eos. Et tandem in die iudicii, gentes, id est obeditores eius gentiliter uiuentes, sciant quoniam homines sunt, id est cognoscant, cum iuste damnabuntur, quoniam simpliciter homines sunt non deificati per Antichristum, sicut ipsi putabant.

Cum autem addit: Ut quid Domine, etc., facit questionem quam aliquis facere posset, et, ut ipse soluat; et sic continuatur. Oraui ne confortetur, cum sciam quod multum eos persequetur. Et cum permiseris persequi, o Domine, ut quid recessisti? id est uideberis recedere longe a tuis? 27 Et exponit quomodo. Id est ut quid despicis: id est uideberis despicere tuos inauditos: in tribulatione inferenda  ab Antichristo. In opportunitatibus, id est in qua tribulatione opportunum erit ut eis auxilieris? Facta questione, sequitur solutio sic: Ideo scilicet uideberis despicere, ut permittas in eos Antichristum superbire: quia dum superbit, id est superbiet impius, id est Antichristus: antonomastice impius: incenditur pauper, id est purgabitur a residuis sordibus per incendia tribulationum: sicut aurum incendendo purgatur: pauper propter Deum, id est fidelis. Quod est dicere: Ideo permittes superbire, ut tui per eius tribulationem probentur: et adhuc alia de causa, hac scilicet: dum superbit: complices eius qui cum eo superbiunt, comprehenduntur, id est comprehendentur, id est decipientur: sicut aues que in laqueo comprehenduntur: in consiliis  quibus cogitant, tuos comprehendere; quasi dicat: Non solum ille damnabitur, sed et eius fautores, quia alios interficere et in anima et in corpore meditabuntur, pro talibus consiliis interficientur, id est magis excecabuntur. Et addit causam qua ipse superbiet: Sic. Dico quod impius superbiet: et hoc ideo quia ipse peccator antonomastice laudatur, id est laudabitur a complicibus suis in desideriis anime sue completis, id est ideo superbiet, quia laudabunt eum de completione desideriorum eius in tribulatione fidelium: sicut alibi dicitur: »Lingue adulantium alligant animas in peccatis.« Et non solum laudabitur: sed ipse iniquus antonomastice benedicitur, id est benedicetur, id est adorabitur ab eis.

Et quia superbiet peccator  exacerbauit,  id est exacerbabit Dominum peccator, id est quia dicendo se Deum blasphemabit Deum, sic ex dulci reddet sibi acerbum. Et ideo Dominus non queret eum, id est non faciet conuerti secundum multitudinem ire sue, id est uindicte sue. Quasi dicat: Quia multum iram eius promeruit, non queret eum Deus. Quod dicit queret: a similitudine dicit pastoris, qui errantem ouem donec ad ouile reducat, querit. Et ideo adhuc non queret, quia non est Deus in conspectu eius, id est in consideratione mentis eius, id est non considerat eum misericordem ut peniteat. Et ideo adhuc quia uie illius, id est operationes eius ad mortem inquinate sunt, id est a uitiis sordidate erunt; et hoc in omni tempore uite eius. Et ideo adhuc non queres eum, Domine,  quia auferuntur, id est auferentur iudicia tua a facie eius, id est a cognitione eius. Adeo scilicet excecabit eum uanitas sua, quod non cognoscet te in futuro iusto iudicio malos remuneraturum. Et ideo quia auferuntur iudicia tua a facie eius, et non putabit se damnandum, omnium inimicorum suorum, id est illorum qui noluerunt ei obedire, dominabitur: non in anima, sed in corpore tormentando. Et uere dominabitur; Dixit enim in corde suo, id est cogitabit hoc in corde suo: Oportet me dominari. Nam sine malo, id est sine tribulatione iustorum: non mouebor a generatione hac, que me iam colit: in generationem illam que me adhuc non colit. Quod est dicere: Nisi mihi resistentes tribulauero, non  extenditur dominium meum a cognoscentibus in non cognoscentes. uel aliter, dixit in corde suo: Secure possum dominari. Nam non mouebor unquam a dominio meo, id est non inquietabor ab aliquo, sed ero sine malo, a generatione hac usque in generationem futuram tendendo, id est semper: hoc dicet in corde suo ille, os cuius maledictione plenum est, id est erit, amaritudine, id est blasphemia in Deum, cum se solum dicat Deum. Et dolo in sanctos, id est blanditiis quibus eos deuocare cupiet. Et sub lingua eius, id est in corde est labor et dolor, id est erit cogitatio quomodo faciat eos laborare et dolere. Sub lingua dicitur cogitatio cordis, per similitudinem; sicut ea que in arca sunt, dicuntur 28 esse sub claui. Lingua enim clauis est secretorum cordis. Et  hoc totum est ac si diceret: Multum temere dicet in corde suo: Non mouebor: cum os eius sit futurum plenum amaritudine et dolo, et ideo dignus sit futurus pena. Dico quia os eius plenum erit dolo: et hoc non horarie. Neque solum erit plenus dolo, sed ipse sedet, id est sedebit, non stabit, id est multum morabitur in insidiis blanditiarum, cum diuitibus in occultis, id est cum fautoribus suis, qui sicut ipse erunt diuites: multum abundantes in uitiis que sunt omnibus occulta. Et ad hoc sedet, id est sedebit, ut interficiat innocentem. Ita scilicet, oculi eius respiciunt, id est respicient. In pauperem, id est finget se misereri ipsi pollicendo multa, ut eum seducat. Quod uero dicit, Oculi eius in pauperem respiciunt, per similitudinem dicit. Cui enim  aliquis miseretur, eum oculis benigne respicit: Dico quia oculi eius respicient. Et sic insidiatur, id est insidiabitur, in abscondito, id est abscondendo perfidiam suam, et fingendo se misericordem. Quasi leo in spelunca sua latens insidiabitur dico: ad hoc ut rapiat pauperem ad conformitatem sui. Et quia rapere non solet dici, nisi quando aliquid ui capitur et insidiis, addit: Rapere pauperem dico, dum attrahit eum blanditiis. Quod est dicere: Merito dico rapere, cum ad hoc idem intendat blanditias ad quod intenderet per uim ad eum sanctum sibi incorporandum. Et si blanditiis trahere nequiuerit, humiliabit, id est deiiciet et affliget eum in laqueo suo, id est in tribulatione que ipsi erit laqueus, id  est illaqueatio excecationis. Ideo enim magis a Domino excecari permittetur. Dico, humiliabit.

Et cum dominatus fuerit pauperem affligendo, inclinabit se, id est deiiciet in mortem eternam. Et quia obscure dixerat Inclinabit, exponit sic. Inclinabit se. Et post, idem cadet per hoc in mortem. Et subdit duas causas quare dominabitur sic. uere dominatus fuerit. Dixit enim, id est cogitabit in corde suo: Secure ualeo dominari. Nam Deus oblitus est eorum: nunquam eis auxiliabitur. Et ideo adhuc, quia auertit, id est auertet faciem, id est cogitationem suam in finem auersionis, id est quantum potest auertere, ne uideat persecutionem quam eis infero, ut ulciscatur. Quasi dicat: Secure dominari possum: quia Deus non adiuuabit eos, neque me ideo puniet.  Cum uero dicit: Exsurge, Domine Deus, etc., reddit singula singulis: sic. Antichristus dicet, Oblitus est Deus, et auertit faciem: sed tu, Domine, qui potens es. Et tu, Deus, qui iustus es, exsurge, id est potens appare, qui impotens uideris. Et exponit ad quod exsurgat: contra hoc scilicet quod ipse dicet: auertit faciem: exsurge adhuc ut exaltetur manus tua super eum, id est magna appareat uindicta tua, damnatio eius scilicet. Quod dicit, exaltetur, a similitudine illius dictum est, qui manus exaltat ut uehementer aliquem feriat. Ac si dicat: ualde eum damna. Et hoc non est imprecatio, sed concessio. Et contra hoc quod ipse dicet: Oblitus est Deus. Exsurge in auxilium ne obliuiscaris pauperum, id est fidelium tuorum. Et si uisus fueris oblitus  fuisse dum tormentabuntur, ne obliuiscaris tamen in perpetuum: Quasi diceret: Eripe eos quandoque.

Dum dicit: Propter quid, etc, increpat Antichristum, quia promittet Deum se non remuneraturum: cum in hoc iniustus esset si non remuneraret eum. Et hoc sic dicit. Ipse dicet: Deus auertit faciem suam, id est non ulciscetur. Propter quid rationis, irritauit, id est irritabit impius, antonomastice, Deum, id est blasphemando irritabit, dicens eum iniustum et non remuneraturum. Et uere irritabit. Dixit enim, id est dicet in corde suo: Deus non requiret a me ultionem: secure possum dominari. Et hoc est ac si diceret: Propter quam rationem irritabit blasphemiis suis impius ille Deum, dicens in corde suo: Non requiret. Nullam rationem habebit.  Inde scilicet facit apostropham ad 29 Deum annuntians Antichristi sectarumque eius damnationem, ut deterreat auditores a conformitate eius, sic dicens: O Deus ipse et qui eius erunt dicent: Deus non requiret: sed tu iam uides, in dispositione tua, ut tradas eos in futuro, in manus, id est uindictas tuas, in mortem scilicet eternam. Et uere scio, quia uides: Quoniam tu qui omnia conspicis, consideras laborem et dolorem quem facient fidelibus tuis; quod est dicere: Cum iustus iudex sis: et uideas laborem et dolorem quem iniuste tuis inferunt, non poteris non ulcisci. Et ipse dicet: Oblitus est Deus; et econtrario, tu eris adiutor, id est remunerator, orphano, id est fideli pro te assidue patienti,  cuius pater diabolus quantum ad eum mortuus erit: et infidelitas que fuerit mater eius. Et merito eris ei adiutor. Nam tibi derelictus est, id est commissus erit a Deo patre pauper ille. Orphanus et pauper hic pro eodem accipiuntur. uel derelictus est tibi pauper, id est ipsemet pauper derelinquet se tibi, id est committet se auxilio tuo nil in se confidens. Hoc uero quod dicit, contere, et cet., concessio est ex prophetica prouidentia sic facta. Dixi: quia uides ut tradas in manus tuas in futuro. Et non solum in futuro damnes: sed hic ad presens contere, id est ex toto destrue brachium peccatoris et maligni, id est potentiam eius que extenditur et fortis est ut brachium. Eius dico: qui peccator erit quantum ad illos quos male tractabit. Et malignus, id est sterilis:  quantum ad se qui nullam uirtutem habebit. Et necesse erit ut cito conteras: Nam queretur a multis peccatum illius, et non inuenietur, id est ideo ualde decipiet quia bonus uidebitur: et multi querent an forte possint in eo inuenire peccatum; et cum non poterunt inuenire, adquiescent ei. Ideoque necesse est ut cito conteras ne omnes decipiat.

Cum uero dicit: Dominus regnabit, etc., apostropha est ad fideles ne timeant: nam post mortem corporum, regnabit in eis Dominus in eternum. Et hoc sic continuatur. Ego dixi Contere: et uere conteretur. Dominus autem regnabit in uobis, o fideles, id est, regnum suum faciet uos, et hoc in eternum solet poni pro spatio quod est usque in finem mundi, determinat sic. Dico in eternum. Et   in seculum seculi, huius subsecutiuum id est semper. Postea facit apostropham ad impios, ut terrendo deuocet eos ab impietate sua: sic. In bonis regnabit Dominus; uos uero gentes, id est impii gentiliter uiuentes, peribitis de terra illius, id est de consortio terre illius separati, id est de consortio sanctorum, quos ipso excolit sicut aliquis terram suam. Iuxta Euangelium: »Separabit oues ab hedis :« Dico, quia uos gentes peribitis. Et hoc patet ex opposito. Nam desiderium pauperum suorum exaudiuit Dominus, id est exaudiet, id est ostendet se exaudiuisse cum remunerabit. Et exponit quod desiderium: faciens apostropham ex nimia affectione, scilicet preparationem cordis eorum, id est desiderium quod non habebunt  a se, sed tu preparabis in cordibus eorum. Audiuit, id est audiet auris tua, id est potentia misericordie tue, que merito auris dicitur. Sicut enim aliquis per aurem, ita Deus audit per misericordie potentiam. Et hoc est ac si diceret: Inde potestis uidere quod peribitis, o gentes, quia iusti saluabuntur. uel aliter continuatur. Dixit: quia Dominus regnabit in suis, et uerum est, quia exaudiuit, id est exaudiet Dominus desiderium pauperum, qui cum magno desiderio regnum eius petunt, quod desiderium non habebunt a se: sed preparationem cordis eorum audiuit, id est audiet auris tua, id est illud desiderium audiens quod in eis preparasti: et in hoc commendat eius misericordiam: quia non solum bene  desiderantes audit, sed etiam bene desiderare facit. Et exponit illud desiderium sic. Dico desiderium pauperum exaudiet, scilicet quod desiderant iudicare pupillo et humili. Et bene ponit. Non pupillum et humilem, sed pupillo et humili, id est desiderant ut tale iudicium facias quod sit utile pupillo 30 et humili, id est fideli: qui pupillus est mortuo patre suo diabolo: et humilis est erga te. Et exponit iudicium quod desiderant: scilicet quod homo perditionis qui non erit Deus, id est antichristus, non apponat utra magnificare se, tormentando super terram Dei, id super corpora sanctorum que sunt terra Dei. Bene ponit apponat, id est ille qui hic super terram, id est super corpora sanctorum, non super animas magnificus in tormentis fuerit; huic magnificentie  non apponat, id est non adiungat aliam magnificentiam, ut iterum dominetur eis.



IN PSALMUM X.

Sequitur titulus decimi. In finem Psalmus Dauid. Titulus iste intentionem psalmi specialiter non designat. Omnibus enim psalmis conuenire potest. Qui sic exponitur: Psalmus iste attribuendus est Dauid, id est perfecte Ecclesie: tendenti in finem, id est in perseuerationem bonorum operum. uel in finem, id est in Christum. Et est uox perfecte Ecclesie increpatiue loquentis ad hereticos, qui eam decipere uolunt. Ostendentis qualiter ad decipiendum bonos Scripturam sacram peruertunt, ut minores ab eis cauere doceat. Ostendit etiam, ad exhortationem bonorum, ipsos a Deo inadiutos non relinqui:  eorum uero insidiatores iusto et occulto Dei iudicio excecari. Et hoc sic dicit.

In Domino confido: quomodo dicitis anime mee: Transmigra in montem sicut passer. Quod sic exponitur. uos, heretici, anime mee, id est saluti anime mee nocere uolentes, quomodo, id est qua ratione dicitis mihi: Transmigra, id est de humilitate sententie tue migra in montem, id est altam subtilitatem sententie nostre. Tu, dico, qui nunc es sicut passer, id est inconstans et trepidans ad argumentationes nostras, sicut passer ad sonitum trepidus est. uel, sicut passer, id est transmigra ut sis sicut passer qui in altis habitat. Quomodo ergo dicitis ut transmigrem in montem: cum ego confidam in Domino, qui mons firmus est, et me decipi a  uobis non permittet? Quod est dicere: Frustra et sine ratione hoc dicitis. Et quia posset queri cur hoc dicat, exponit sic. Ecce disseram cur hoc dixerim. Quoniam peccatores  heretici scilicet intenderunt, id est intensum et bene subtiliter expositum fecerunt arcum, id est diuinam Scripturam. Non ubique sed alicubi: que Dei arcus est, sicut in septimo psalmo dictum est. Et sicut parauerunt sagittas suas, id est sententias prauas que interficiunt ut sagitte, que sunt eorum, id est ab eis inuente, non a Spiritu sancto date: dico parauerunt. Et hoc in pharetra, id est in mala conceptione sua, que sicut pharetra sagittas, ita ipsa continet sententias. Quasi dicat: Ideo intenderunt, id est bene alicubi exposuerunt, ut sic sententias  suas latenter admiscerent. uel: Intenderunt arcum, id est pro modo suo distorserunt ex exposuerunt: et sic parauerunt, id est protulerunt sagittas suas aptatas in pharetra, id est in mala conceptione sua. Et ad hoc parauerunt ut in occulto, id est in occulta calliditate, mentiendo scilicet eas bonas esse, sagittent, id est in fide interficiant, rectos corde. Et quod ipsi intendendo arcum sagittas parant, non est culpa ipsius arcus, sed illorum. Quoniam que perfecisti, Scripturas scilicet diuinas, quas tu perfectas fecisti, destruxerunt quantum ad se, non quantum ad ipsas, id est male exponendo peruerterunt. Iustus autem quid fecit Dominus? id est cum iustum sit ut suis auxilietur, et ipse iustus sit, quid fecit de suis? Permisit  eos inadiutos? Hanc questionem ex beneuolentia facit, ut postmodum soluat. Quero quid fecit: quod sic soluitur. Ipse fuit et est in templo sancto suo, id est in fidelibus qui sunt templum eius, ut ait Apostolus: »Templum Dei sanctum est, quod estis uos « Et sicut Dominus, id est, ita est in eis ut dominetur, ut regat ne decipiantur, dico: est in templo. Et hoc non horarie: sed sedes eius, id est 31 diuturna, et eterna habitatio eius, est in celo, id est in ipsis fidelibus, qui non solum templum sed etiam celum dicendi sunt, id est in uirtutibus excelsi, et compluentes minores doctrina sua, sicut celum terram compluit. Et adhuc dicit illud idem aliis uerbis, ut interponat causam, dico: Est in celo, et oculi eius, id est misericordia per  quam eum uidet, respiciunt in pauperem. Quod est dicere: Ideo quia celum est pauper propter eum, et tali defectione se habens erga eum, quali pauper se habet erga diuitem. Respicit in eum oculis misericordie, id est misericorditer adiuuat eum. Quia uero supra posuerat: Destruxerunt que tu perfecisti, posset queri cur Deus uoluerit Scripturas adeo esse obscuras, ut sic ualeant peruerti: huicque satisfacit ita petitioni. Dico: Destruxerunt, et ideo taliter obscuras esse uoluit ut possint peruerti: quia palpebre eius, id est Scripture, dicte palpebre, eo quod ad modum palpebrarum modo clauduntur ut malos excecent, modo aperiuntur, ut bonos illuminent, interrogant, id est probant, filios hominum. Interrogare ponit pro probare, ex quadam affinitate: quia  probatio interrogationem sequi solet. Et quia dixerat, Interrogant filios hominum, ostendit per partes, sic: uere per palpebras interrogat Dominus filios hominum. Nam Dominus interrogat, id est probat, iustum et impium per palpebras, id est manifestos facit aliis: hunc excecando sic ut alios ad errorem trahere cupiat: illum illuminando sic ut alios illuminare satagat. Dico, quia probat iustum et impium. Ille autem qui diligit iniquitatem, id est impius, odit animam suam, id est salutem anime sue, scilicet sanas sententias. Et bene dicit, Diligit, id est, qui quamuis non semper queat operari, semper tamen male operari diligit. Et hoc ideo ponit, ut descriptione ostendat quem dicat impium: illum scilicet qui diligit iniquitatem. Et ideo adhuc ut  consequenter sic addat: ergo quia odiuit animam suam, sanas scilicet sententias, merito pluit Deus super peccatores , id est super hereticos, laqueos, id est, merito dat eis tales pluuias, id est Scripturas que sint eis laquei, id est decipientes et excecantes. Scripture uero dicuntur pluuie per similitudinem: quia sicut pluuie, cum in bonam terram cadunt, fructum optimum generant; cum uero in malam, tribulos et spinas procreant: sic et Scripture in bonis, uirtutum lumen: in malis uero cecitatem operantur. Et non solummodo pluet laqueos, sed ignis et sulphur et spiritus procellarum est pars calicis eorum, id est inebriationis eorum, id est inebriabit et replebit eos igne, id est  nimio ardore peruertendi Scripturas. Et sulphure, id est fetore deprauationis ipsarum Scripturarum. Et spiritu procellarum, id est nimia garrulitate que generat procellas, id est perturbationes in Ecclesia: sicut spiritus, id est uentus in mari procellas procreat; uel ignis potest poni pro ardore auaritie; sulphur uero pro fetore praue actionis qua corrumpitur proximus: et spiritus procellarum, pro illa eterna damnatione que fiet per administrationem malorum spirituum: qui ministri sunt procellarum, id est tribulationum. Quasi dicat: Non solum pluit laqueos pro malis meritis eorum, sed etiam hic replet eos igne et sulphure; in futuro uero spiritu procellarum inebriabit. Sequitur: Quoniam iustus, etc.; quod sic continuatur: Dixi quod Dominus in  templo: et in celo sedes eius: et oculi eius in pauperem respiciunt. Et merito. Quoniam iustus Dominus: et ideo iustitias dilexit, id est, cum sit iustus iudex, non potest non diligere iustitias, id est auxilia suorum. Et bene ponit dilexit. Cum summa enim dilectione suis auxiliatus est et semper auxiliabitur. Ergo, ut dixi, pluit super peccatores laqueos. Et merito, quoniam iustus est. Et ideo uultus eius, id est uultuositas uindicte eius, uidit equitatem, id est impiorum equam excecationem. Ac si dicat: Non potest non pluere laqueos; quod equum est, cumipse iustus sit.



32 IN PSALMUM XI.

Titulus undecimi. In finem pro octaua, Psalmus Dauid: quod sic exponitur: Psalmus iste attribuendus est Dauid, id est, collectioni fidelium que fuit  ante aduentum Christi: Dauid dico tendenti in finem, id est in conformitatem finis, Christi scilicet, qui finis fuit prophetie et legis. uel in finem, id est perseuerantiam. Dauid dico agenti pro octaua, id est pro desiderio quietis eterne: in octaua die future. Introducit hic propheta fidelium collectionem, qui ante Christi aduentum fuerunt: orantem Deum ut mittat quem missurus est: per quem homines qui per Ade peccatum et defectum eternam requiem amiserunt, saluabuntur. Orat etiam ne conformetur exemplo malorum, uanitates consectantium. Ostendit quoque qua fiducia oret, hac scilicet, quia Deus Pater per Spiritum sanctum Filium suum iam eis promisit; et horum uerba ideo introducit  propheta, ut nos instruat uehementem erga eum habere amorem, cum tantam nobis proferat illorum affectionem. Et hoc sic dicit:

Saluum me fac, Domine, id est, Domine, qui potens es, me non repugnantem precepto tuo sicut Adam, sed obedientem saluum fac, id est, mittendo quem missurus es, salua me: reducendo ad octauam diem quam amisi. Et necesse est ut hoc orem, quoniam sanctus, id est Adam, quem tu sanctum fecisti, ad imaginem scilicet et similitudinem tuam, defecit in precepto tuo: ideoque se, omnesque nos pessumdedit. Et ideo adhuc tantopere oro, quoniam a filiis hominum, id est a Iudeis, qui filii prophetarum fuerunt aliorumque fidelium, qui homines, id est rationales fuerunt, diminute sunt ueritates, id  est minorati sunt appetitus eternorum bonorum que uera sunt et certa. Quod est dicere: Ipsi qui exemplo patrum suorum eterna bona expetere deberent, de die in diem minus et minus expetunt, et exemplo suo me reuocare uolunt; ideoque necesse est ut sic orem. Diminute sunt ueritates a filiis hominum. Et non eis sufficit minuere ueritates in se et uanos esse, sed etiam uana locuti sunt unusquisque ad proximum suum, id est locuti sunt ad proximos suos illa que uana sunt, ut sibi conformes facerent, scilicet, dixerunt hec terrena summa bona esse: que uana sunt. Quia uero generaliter dixerat unusquisque, ostendit hoc per partes, sic: Dico unusquisque locuti sunt uanitatem; et uerum est: nam quidam existentes labia dolosa locuti sunt in corde  et corde, id est in duplici corde. Non quod duplex cor habeant: sed quia aliud habent in corde, dum uere intelligunt hec presentia, summa bona non esse; et aliud ore mentiuntur se habere in corde: hec scilicet summa bona. Et ob hoc dicuntur duplex cor habere et dolosi, cum aliud cogitent, et aliud fingant. Quod autem ponit labia dolosa, emphatice dicit. Aliam uero partem illorum qui uanis inherent huius mundi bonis, utpote qui hec uera bona falsis rationibus probant, et sicut probant credunt, innuit, ubi subsequenter ponit: Qui dixerunt: linguam nostram magnificabimus: sed interponit orationem sic: Dico quia labia dolosa locuti sunt uana. Et ne amplius loquantur uana, disperdat Dominus uniuersa  abia dolosa, et linguam magniloquam etiam. Non erat ut habentes labia dolosa et linguam magniloquam disperdat, sed dolositatem et magniloquentiam eorum ne sibi et aliis noceant. Et exponit quos dicat habere linguam magniloquam sic: Linguam magniloquam dico illorum qui dixerunt, id est, inter se statuerunt: Magnificabimus, id est magnam et gloriosam faciemus linguam nostram, id est facundiam nostram. Et hoc bene facere possumus. Nam labia nostra a nobis sunt, id est, facundia nostra ex nostra parte est, id est nobis ut illis ualde est. Non est parua nec ullis: sed ampla est et insignis. Ideoque multum possumus eam magnificare et extollere. Et cum labia nostra a nobis sint. Quis noster Dominus est, id est, Quis dominabitur  33 et preualebit facundie nostre? Nullus. Sed magniloquos dicit illos, qui cum hec sola presentia credant, non etiam futura, ad hoc omnimodo laborant ut beati et facundi hic appareant. Et quia superius orauerat: Saluum me fac; posset queri, qua fiducia oret illud quod digne per Adam amisit. Et ad hoc respondet sic: Oraui: Saluum me fac. Et hoc bona fiducia dixi. Nam Dominus pater dixit mihi per Spiritum sanctum interius in mente: Nunc, id est ad presens post paruum tempus, exsurgam in auxilium. Et hoc faciam propter miseriam inopum et gemitum pauperum, id est propter miseriam passibilitatis et corruptibilitatis in quam mei fideles deuenerunt per Adam. Qui sunt inopes, id est sine ope, id est nullius sunt ope, nisi mea  liberandi. Et pauperes sunt, id est humiles erga me, sicut pauper erga diuitem. Et ideo exsurgam: quia non excusant se de miseria sua ut Adam, sed humiliter pro ea gemunt. Et exponit quomodo exsurget. Dico: Exsurgam et illud exsurgere, id est illud auxilium, ponam in salutari, id est in Christo Filio meo, qui erit salutaris, id est salus pauperum, sicut Isaias ait: »Ipse saluum faciet populum suum a peccatis eorum .« Dico: Ponam in salutari: et cum posuero, fiducialiter agam in eo, id est per eum secure uoluntatem meam operabor. Non enim deficiet sicut Adam defecit. Et non in eo solo, sed et in predicatoribus eius fiducialiter agam. Nam eloquia Domini, id est predicantes eloquia Filii mei, quem ego Dominum in rebus constituam, sunt eloquia  casta, id est nulla falsitate corrupta: a similitudine uirginis, que dicitur casta, cum nondum sit uirili labe corrupta. Et sunt argentum, id est nitentes in predicatione sicut argentum nitidum est. uel argentum, id est bene resonantes in doctrina sua, sicut argentum pre ceteris metallis omnibus clare resonat. Argentum dico examinatum igne, id est probatum sancto Spiritu, qui iure dicitur ignis, eo quod pectora fidelium inflammando, fide et caritate ardentia facit; iuxta illud Dominicum: »Ignem ueni mittere in terram, et quid uolo aliud nisi ut ardeat? « Et exponit unde sit examinatum, sic: Dico examinatum igne, scilicet probatum terre, id est probatum et purgatum a  terra, id est ab omni terrena sorde. Et exponit quomodo per ignem sit probatum, scilicet purgatum septuplum, id est per septem dona illius ignis: interposito hoc quod ipsi a Domino specialiter dicitur; et ex nimia letitia facit sic apostropham ad eum. Quandoquidem hoc promisisti, uere secura sum: quia tu, Domine, seruabis nos, etc., quod in sequentibus exponetur. Ubi uero dicitur: eloquia Domini, etc., possunt esse uerba fidelium collectionis que superius locuta est; si sic dicatur Dominus dicit: Ponam in salutari, etc. Et ista eloquia Domini sunt eloquia casta, id est nulla falsitate corrupta. Et ut magis commendet; alia similitudine sic laudat: Et sunt argentum igne, etc., id est similia argento igne examinato, terre, id est ab omni terrena  sorde probato et purgato in fornace, septuplum, id est sepius. Quod est dicere: Sicut argentum huiusmodi nitidum est, et omni sorde uacuum: sic et eius eloquia nitida sunt et omni falsitatis labe carentia. Et quia sic nitida sunt et uera, et per ea nobis hec promittis: Tu, Domine, qui per omnia uerus es, seruabis nos, id est saluabis nos in futuro, reducens in impassibilitatem per obedientiam illius salutaris. Et ut ad hanc saluationem peruenire possimus, hic interim custodies nos a generatione hac dolosorum et magniloquorum, ne ab eis incorporemur. Dico: Custodies, ducturus postea in eternum. Dico, quia nos custodies, ne simus dolosi, id est promittentes beatitudinem in temporalibus. Impii autem, id est dolosi et magniloqui, de quibus egi  superius, ambulant in circuitu, id est similes sunt ambulanti in circuitu. Nam sicut ille nunquam perueniet ad finem, sic et illi dum in temporalibus beatitudinem querunt, nunquam ad finem peruenient. Et hoc ideo ponit, ut ostendat eos 34 occulto Dei iudicio, ut in hoc iuste pereant sic ditari. Et hoc sic addit: Dico: Ambulant in circuitu, id est in uoluptate presentium bonorum; et sic excecantur. Et hoc non fit iniusto iudicio: sed tu, Deus, secundum altitudinem tuam, id est secundum altum et inscrutabile iudicium tuum, multiplicasti presentibus bonis filios hominum, id est prophetarum, aliorumque fidelium qui rationabiliter agere debuissent, et rationabiliter egerunt.



IN PSALMUM XII.

 Titulus duodecimi: In finem psalmus Dauid: quod sic exponitur: psalmus iste attribuendus est Dauid, id est fidelium collectioni tendenti in finem, id est in Christum, uel in perseuerantiam. Et introducitur eadem collectio que in superiori psalmo locuta est: suspirans pre nimio desiderio aduentus Christi, et orans Deum ut cito illum mittendo per eum genus humanum respiciat. Non ideo tamen orat sic, quod certa non sit se nunquam eum uisuram, sed quia hoc iam a Spiritu sancto concepit: quia mittetur sicut in superiori psalmo ostensum est: cum cupienti animo in hoc satis festinetur: orat ut in tempore suo ueniat, ut eum corporeis oculis uidere possit; sicut et Moysen legimus orasse Deum affectione nimia, quod contingere non poterat, cum  affectione nimia, quod contingere non poterat, cum dixit: »Ostende mihi faciem tuam et sufficit mihi .« Orat etiam in hoc psalmo eadem collectio, ut a morte peccatorum criminalium ipsam liberet, ut in aduentu eius exsultare ualeat. Et hic ad hoc introducit Propheta, ut nos ad ipsius dilectionem exemplo horum instruat. Et hoc sic dicit:

Usquequo, Domine, cui me seruum feci, obliuisceris me, id est uideberis obliuisci, non restaurando quod per Adam commisi? Postea ipsamet respondet, ut minus perfectos doceat, quandiu obliuio ista sit duratura: hoc facies tu usque in finem, id est in Christum, qui uenturus est finis prophetie et legis. uel usque in finem temporum miserie nostre, quando scilicet tempus plenitudinis ueniet. uel sic  potest legi, quod non sit responsio, sed suspiratio. Obliuisceris me in finem obliuionis, id est quantum potest obliuio fieri, id est omni tempore. Usquequo auertes faciem tuam a me, id est ab oculis meis: quem mittere tardabis: et sic auferetur ne uideam. Et hoc non ponit interrogando, sed gemendo. Facies dicitur Filius, eo quod per eius uisibilitatem Patris inuisibilitas cognita est; quemadmodum per faciem totus homo cognoscitur; sicut idem in Euangelio dicit: »Philippe, qui uidet me, uidet et Patrem.«  Quandiu ponam consilia in anima mea, id est quandiu ego existens in hac dilatione, ero similis homini posito in angustia; qui diuersa consilia in anima ponit qualiter euadere possit: et quemadmodum ponam per diem unumquemque, id  est quotidie dolorem in corde meo, quem habeo de hac dilatione? Per hoc quod dicit: Ponam per diem, innuit quod non semel ponebat, sed quotidie magis et magis. Usquequo exaltabitur inimicus meus, idem diabolus, super me, id est usquequo gaudebit de hoc quod per Adam, eo decipiente, amisi: et sic exaltabitur super me, id est reputabit se uictorem, et me per Adam prostratum. Noli auertere diu faciem tuam: sed respice me per ipsam faciem tuam, mittendo eam. Et bene dicit: Respice, id est reuisita: qui uidisti nos benigne in Adam quando impassibiles fecisti, postea uero uisus es per ipsius peccatum oblitus fuisse. Et missa facie illa: exaudi me per eam reducendo ad uitam, quam ut reddas sepius oro. Domine qui potens es, Deus meus, cui non aufero  locum diuinitatis in me, sed tibi prout possum obedio. uidens hoc se nimio desiderio orasse, quod impossibile est, orat etiam quod contingere potest, sic: Quandoquidem certa sum quia non respicies sic, ut faciem tuam oculis corporeis uideam, saltem illumina luce spirituali oculos meos, 35 id est oculos cordis mei, ne unquam obdormiam peccando: ita quod deueniam in mortem, id est in peccatum criminale, per quod uenitur ad mortem nequando, id est in iudicii die dicat inimicus meus diabolus: Preualui aduersus eum, id est deuici eum. Non quod tunc loquatur cum incorporeus ipse sit, sed quia tribulatione quam malis inferet, eos se uicisse quasi uerbis ostendet. Et ideo adhuc illumina, ne inimici, id est spiritus maligni exsultent, me criminaliter  peccante, cum non deceat eos de me tibi subdito exsultare. Qui enim tribulant me praua suggestione, exsultabunt si motus fuero, a deuotione tua in peccatum deueniens. Ego autem, id est sed ego ut immobilis sim. In misericordia tua speraui, et spero, et sperabo, non in me. Et quia hic, In misericordia tua speraui, et spero: exsultabit cor meum, id est anima mea in salutari tuo, id est in aduentu Saluatoris Filii tui, qui me liberabit. Et ut tunc exsultare ualeam, hic interim cantabo Domino, id est laudabo eum bona affectione que ipsi canticum erit, id est delectatio magna. Qui Dominus tribuit mihi bona ista, ut in sua misericordia sperem. Et non solum cantabo, sed etiam psallam, id est bene operabor. Et hoc non ad superbiam, sed etiam nomini Domini altissimi,  id est ad honorem nominis eius ut inde laudetur. Et merito. Altissimus enim est, id est Dominus dominorum: ideoque dignus est ut eius nomini psallam.



IN PSALMUM XIII.

Titulus tertii decimi: In finem psalmus Dauid, quod sic exponitur: psalmus iste est attribuendus Dauid, id est Christo, respicienti in finem, id est in saluationem iustorum, et in perditionem malorum, quod in fine mundi erit. Introducitur hic ipsum caput exprobrans in Iudeos: qui eum cum uiderent, non ut Deum glorie susceperunt; cum ostensum sit in superiori psalmo quanta affectione sancti patres eorum eum uidere desiderauerint. Ostendit etiam  damnationem inde eis maximam peruenturam, suis uero salutem perpetuam, ut sui ab eorum infidelitate prorsus deterreantur et ad eius obedientiam intentius nitantur. Et hoc sic dicit.

Dixit insipiens, id est Iudaicus populus, antonomastice, insipiens, cum prophetarum dictis de me non credat: in corde suo hoc inueniens, non a Scripturis hoc habens. Non est Deus iste homo. Iuxta illud euangelicum: »Hic homo non est a Deo qui Sabbatum non custodit .« Et alibi: »Tu homo cum sis, facis teipsum Deum .« Et ideo dixerunt: Non est Deus: quia corrupti sunt in mente sua, id est excecati. Et ideo corrupti, quia abominabiles, id est exsecrabiles facti sunt Deo in studiis suis persistentes, id est in  cogitationibus et operibus malis in quibus ualde studuerunt. Quasi dicat: Quia in malis studuerunt, Deus eos exsecratus est et sic excecauit. Quia uero dixerunt, Non est Deus: sed merito excecati sunt, quod non est aliquis qui faciat bonum. Et repetit, ut plus exprobret. Non est aliquis qui faciat bonum, id est usque ad unum, perueniat, id est ad fidem mei qui unus sum, id est, singularis, incomparabilis. Nullus enim alius Deus est et homo. Et bene ponit: non est qui faciat bonum. Non est qui usque ad unum perueniat: eodem in Euangelio testante. »Sine me nichil potestis facere .« Ipsi dicunt: Non est Deus: cum tamen Dominus, id est Deus mihi unitus: de celo, id est de re celo celorum, antonomastice, prospexit super filios hominum,  id est Iudeos. Et bene dicit, prospexit super. Nam qui aliquem de superiori domo per fenestram prospicit, superior est: non ex toto se abscondens, nec ex toto manifestans: ita et diuinitatis clementia per Dominicum hominem se ex parte manifestauit inferioribus, cum tamen nulli cognita esset penitus. Et ad hoc prospexit: ut uideat, id est uidere faciat suos. Si est in Iudaico populo aliquis intelligens Deum fide: aut requirens bona operatione. uel sic 36 uideat, id est qui prius prouidentia uidebat, uideat ipsa rei experientia: si est intelligens, etc., id est ad hoc uenit ut inexcusabiles sint, sicut in Euangelio idem dicit: »Si non uenissem et locutus eis non fuissem, peccatum non haberent. Nunc autem inexcusabiles sunt de peceato suo .« Dico, quia Dominus prospexit: ipsi autem omnes declinauerunt ab intellectu fidei. Simul, id est una cum hoc quod declinauerunt inutiles facti sunt, id est infructuosi et perniciosi sibi et aliis. Et uere inutiles sibi Nam non est qui faciat bonum, non est qui usque ad unum perueniat, id est ad Christum ad me scilicet. Et uere inutilis aliis. Nam guttur eorum, id est uox procedens de gutture eorum: est patens sepulcrum, id est comparabilis sepulcro patenti. Sicut enim sepulcrum ad hoc patet ut corpus suscipiat et putrefaciat, ita et ipsa uox ad hoc patet, ut insontes incorporando, putridos in cogitatione et operatione reddat. Et non solummodo patent ad alios putrefaciendos: sed prius in me linguis suis,  id est mendacibus et adulatricibus quibus digni erant dolose agebant, dicentes: »Magister, scimus quia uerax es, etc. .« Et cum dolose agerent, uenenum aspidum, id est insanabile odium quod habebant, in me erat sub labiis eorum, id est in corde eorum, sicut dicitur per prophetam. »Populus hic labiis me honorat, cor autem eorum longe est a me .« Et bene odium eorum dicit uenenum aspidum: sicut enim qui uenenum aspidum bibit, nunquam euadit; sic et ipsi odio quo pleni sunt non euacuabuntur donec moriantur. Dico: declinauerunt omnes: quorum omnium os maledictione et amaritudine, id est amara maledictione plenum est: sicut scriptum est: »Demonium habes .« ueloces  sunt pedes, id est affectiones eorum ad effundendum sanguinem meum, sicut scriptum est: »Et querebant quomodo eum interficerent .« Affectiones dicuntur pedes, quod affectionibus graditur animus sicut pedibus corpus. Et bene dicuntur ueloces: cum eum improuide interfecissent, nec etiam diem festum ex toto preterire exspectantes. Et hoc totum est ac si diceret: In hoc potest uideri quia declinauerunt, quod os eorum plenum est maledictione, et ueloces pedes eorum ad effundendum sanguinem meum, ut ait Apostolus: »Si cognouissent, nunquam Dominum glorie crucifixissent .« Et quia declinauerunt, et tales et tales sunt contritio et infelicitas, id est infelix contritio in uiis eorum erit, id est pro prauis operibus  et cogitationibus eorum, que sunt eis uie ad damnationem: ueniet eis infelix contritio a Romanis scilicet, Domino eodem in Euangelio testante: »Circumdabunt te, et coangustabunt te undique, et ad terram prosternent te: et non relinquent in te lapidem super lapidem .« Et quamuis propter declinationem ueniat eis contritio: tamen cum tandem cognoscere deberent non cognouerunt, id est non cognoscent uiam pacis, id est me qui sum uia qua uenitur ad pacem eternam, qui etiam sum pax eterna, sicut idem in Euangelio dicit: »Ego sum uia, ueritas et uita .« Et Apostolus: »Ipse est pax nostra, qui fecit utraque unum .« Et ideo non cognoscent, quia non est timor Dei ante oculos mentis eorum,  id est quia non timent Deum. »Initium enim sapientie timor Domini .«

Predicta eorum contritione, ostendit etiam eorum damnationem cum increpatione suorumque remuneratione, sic: cum ipsi sint sepulcrum et dolosi et ueloces ad effundendum sanguinem. Nonne cognoscent omnes qui operantur iniquitatem, id est, mortem meam, que inique infertur ab eis? Et qui deuorant, id est incorporando deuorare et interficere uolunt, plebem meam, id est fideles meos, sicut escam panis? id est quotidie, sicut esca panis quotidie deuoratur. Et ideo operantur iniquitatem, quoniam Dominum non inuocauerunt, id est ideo permisit eos Deus incidere in iniquitatem: quia non inuocauerunt  eum, id est non posuerunt eum Dominum et se seruos. Et ideo adhuc operantur iniquitatem: quia illic trepidauerunt timore ubi non erat, id est non debet esse 37 timor: scilicet in amissione terre, sicut in Euangelio legitur: »Quid facimus, quia hic homo multa signa fecit? Si dimittimus eum sic, omnes credent in eum, et uenient Romani et tollent locum nostrum et gentem.« . Nonne cognoscent, cum modo cognoscere nolint, omnes isti qui tales et tales sunt, quoniam Dominus est in generatione ista, id est gratia eius semper: in generatione ista ut remuneret eos quandoque. Quasi dicat: uere cognoscent ipsi quandoque: quod Dominus est nunc in iustis, ut quandoque eos remuneret qui nunc eis apparent uiles. Et ex opposito datur intelligi quod  cognoscent, cum damnabuntur, quod Dominus in se non fuit. Modo facit apostropham ad eos, increpando sic: uere deuorare uultis plebem meam. Nam confudistis, id est confusibile iudicastis, et adhuc iudicatis consilium inopis, id est consilium plebis mee que est inops, id est, egens propter me. Hoc consilium scilicet quod habent: quoniam spes eius inopis, id est ille in quo ipse spem habet est Dominus omnium, id est in me quem Dominum rerum esse credit. Et quia posset queri quis sit ille Dominus, querit ipsemet ut soluat. Dico: Dominus spes eius est. Quis? id est quis est ille Dominus? Postea describent eum sic: Ille Dominus natus ex Sion, id est ex Iudaico populo secundum carnem: dabit salutare, id est salutem Isrel, id est unicuique uidenti Deum  fide et contemplatione, id est hic saluabit Isrel ab originali crimine: et in futuro cum auerterit Dominus captiuitatem plebis sue, id est corruptibilitatem et mortalitatem corporis, exsultabit Iacob, id est minus perfectus. Et letabitur Isrel, id est perfectissimus. Et bene per Iacob minus perfectus, per Isrel uero perfectissimus designatur. Iacob enim supplantator: Isrel autem uidens Deum interpretatur. Minus perfecti uero solummodo supplantatores uitiorum sunt, nondum Deum in contemplatione uidentes. Perfecti uero et uitia supplantant, et Deum iam in contemplatione uident. Quasi dicat: Ego sum ille Dominus qui hic Isrel saluabo, et in futuro, auertendo captiuitatem, Iacob et Isrel letari faciam.



IN PSALMUM XIu.

 Titulus quarti decimi: Psalmus Dauid, id est Christo attribuendus. Et introducitur Dominicus homo loquens, quia dixerat: Dabit salutare Isrel, et exsultabit Iacob et letabitur Isrel, ne presumeret quilibet qui solummodo Christiano nomine uocaretur se saluandum et letaturum: intendit ostendere quis sit ille qui hec habiturus sit. Et quoniam nullus sic letaturus est, qui prius non sit hic in militia Christi: ex beneuolentia querit quis hic sit in militia eius esse dicendus, et in futuro eterna requie letaturus, ut postea soluat. Et ponit tabernaculum pro militia, quoniam tabernacula militantes facere solent. Et hoc sic dicit:

Domine, quis habitabit, id est hic assidue manebit  in tabernaculo tuo, id est in militia tua? Aut ita possum querere: Quis requiescet in futuro in monte tuo, id est sublimi Hierusalem. Monte dico sancto, id est in quo nullus erit nisi sanctus? Sequitur solutio sic. Ille habitabit et requiescet qui ingreditur, id est graditur in uita ista sine macula, id est criminali peccato, id est qui est innocens: et qui operatur iustitiam, id est qui est iustus in opere. Non enim sufficit abstinere a malo, nisi fiat quod bonum est. Et ostendit quid sit esse sine macula, id est innocentem esse: et quid sit operari iustitiam, ponendo mistim aliquot partes innocentie et iustitie. Dico quod ille habitabit et requiescet qui ingreditur sine macula, et operatur iustitiam. Et illum intellige esse sine macula, id est innocentem, et operari  iustitiam, qui loquitur ueritatem in corde suo, id est qui habet in conscientia cordis sui locutionem ueritatis, id est cogitationem uere fidei. Fides enim est fundamentum omnium uirtutum, id est qui nec etiam errat 38 cogitatione in fide, sed ueram fidem in corde loquitur, id est cogitat. Locutio enim cordis cogitatio est: et hoc pertinet ad iustitiam. Iuxta illud: Iustus ex fide uiuit . Et ille qui non egit dolum in lingua sua. »Dolosi et fraudantes, ut ait Apostolus, regnum Dei non possidebunt .« Non qui dolosi sunt ut laudant, sed ut aliquem ledant. Non agere uero dolum, pertinet ad innocentiam. Nec fecit proximo suo malum uoluntate uel ab actu quod est innocentia. Et etiam non accepit opprobrium aduersus proximos suos, id est non consensit,  neque delectatus est de opprobrio illato proximis suis: quod etiam pertinet ad innocentiam. Et non solummodo non accepit opprobrium, sed etiam malignus, id est maligne agens in proximum in conspectu eius, id est in consideratione mentis eius deductus est ad nichilum. Non ad hoc ut nichil fiat, sed hoc considerat in mente sua quod ille qui a Christo uero esse maligne agendo secernitur: ad nichilum, id est ad non esse cum Christo deducitur. Iuxta illud Apostoli: »Si caritatem  Dei et proximi non habeo, nichil sum .« Et hoc ad iustitiam pertinet. Dico quod malignos deduci considerat ad nichilum. Timentes autem Dominum, id est cum casto timore seruientes Domino glorificat, id est gloriosos reputat. Et hoc  quidem iustorum est. Qui iurat proximo suo et non decipit. Non est autem intelligendum quod quilibet iurare debeat, Domino in Euangelio dicente: Non iurabis per celum, neque per terram, neque per caput tuum : sed idem est ac si diceret: Qui similis est iuranti proximo et non decipienti, id est sic ueridicus est erga proximum, ut ille qui iurat et non mentitur: quod etiam iustum est. Qui pecuniam suam non dedit ad usuram, quod ad innocentiam pertinet. Et non de sola terrena pecunia accipiendum est, sed etiam qui orationes, et si quod est aliud beneficium, pro Deo gratis proximis suis impendit. Iuxta illud Dominicum: »Gratis accepistis, gratis date .« Et qui non accipit munera ideo ut sit super innocentem, id est ut opprimat  eum. Et hoc quoque innocentium est, ne accipiant. Qui facit hec que superius ostendi, et his similia, non mouebitur in hoc mundo a tabernaculo Dei: in eternum in futuro deducendus. uel per supradicta possunt intelligi quatuor principales uirtute. Per hoc quod dicit qui ingreditur sine macula, et non egit dolum in lingua sua, nec fecit proximo suo malum, et opprobrium non accepit aduersus proximos suos, et pecuniam suam non dedit ad usuram, et munera super innocentem non accepit, denotatur temperantia, cum hec omnia partes eius sint. Per hoc uero quod dicit operatur iustitiam, intelligitur iustitia, cuius partes intermiscet cum subiungit: Timentes autem Dominum glorificat, et qui iurat proximo suo et non decipit. Per hoc autem quod dicit: Qui loquitur ueritatem  in corde suo, prudentia intelligitur. Et per hoc quod ponit, ad nichilum deductus est in conspectu eius malignus, fortitudo designatur.



IN PSALMUM Xu.

Psalmi quinti decimi titulus: Inscriptio ipsi Dauid, quod sic exponitur. Inscriptio tituli, id est uictorie que in hoc psalmo continetur, attribuenda est Dauid. Et non significanti Dauid, id est prophete: sed ipsi Dauid, id est reuera significatio Dauid scilicet Christo. Ipsi ponitur ad determinationem, sicut in Ezechiele. »Ecce ego ipse requiram oues meas .« Et bene in hoc loco titulus pro uictoria ponitur, cum aliquando uictoria titulo soleat designari, ut hoc titulo Christi uictoria de Iudeis designata est: »iehsu Nazarenus rex Iudeorum.«  Cum enim dicit rex Iudeorum, notat Iudeorum quosdam ab ipso conuincendos, de malo scilicet in bonum reducendos, quorum rex futurus erat: de qua uictoria in hoc psalmo agit. Orat enim hic Dominicus homo Deum Patrem, uel Trinitatem, ut conseruet eum in passione ne cedat, ut inde uictoria sequetur. 39 Et ob hoc orat, ut in tribulatione orare nos instruat. Agit etiam in sequentibus de conuersione Iudeorum, qui hereditas sua futuri sunt, determinando quos hereditatem suam esse dicat. Promittit quoque se Deum de passione et hereditate sua benedicturum: ut et nos Deo tam in prosperis quam in aduersis benedicere doceat. Agit insuper in fine de resurrectione et ascensione: ut  in se sperantibus spem resurrectionis et immortalitatis exemplo sui tribuat. Et hoc sic dicit:

Conserua me in passione ne cedam, Domine, cui me seruum feci. Et dignus sum conseruatione, quoniam in te speraui, non in me. Et ideo, quoniam dixi Domino, id est statui in corde meo ad honorem tui, qui Dominus es, Deus meus es tu, non alius. Quasi dicat: Ideo dignus sum conseruari, quia spem semper in te habui, et te Deum meum constitui. Non ideo tamen oro conseruari, ut dicam te bonis illis egere, que humano generi per me exhibenda sunt: peccatorum uidelicet remissione et immortalitate, et impassibilitate; quoniam tu non eges illorum bonorum meorum: sicut alibi dicitur. Ideo est uerus Dominus qui non indiget seruo et quo indiget seruus.  Et in hoc nobis exemplum prebet humilitatis, ne aliquo modo Deum salute et seruitio nostro egere putemus: sicut idem in Euangelio dicit: »Cum feceritis omnia que precepta sunt uobis, dicite: Serui inutiles sumus .« Id est nichil utilitatis Deo afferentes. uel sic: uere es tu Deus: et inde hoc uideri potest, quoniam non eges bonorum meorum. Et exprimit ipsa bona, faciens apostropham ad auditores, ut instruat eos, sic: uere non eget ipse bonorum meorum, o auditores, his scilicet quod ego mirificaui, id est mirificabo, id est miras uideri faciam omnes uoluntates meas sanctis qui sunt in terra eius, id est spe in Ierusalem celesti que est terra uiuentium, de qua alibi dicitur: »Placebo Domino in regione uiuorum .«  uoluntates meas dico in eis complendas, id est, non solummodo uoluntates meas eis miras uideri faciam, sed etiam complere instruam. Et antea quam mirificem uoluntates meas sanctis qui sunt in terra eius, multiplicate sunt, id est multiplicari faciam infirmitates eorum, id est hoc cognoscere faciam, et confiteri quod multiplicate sunt infirmitates eorum; ut ait Apostolus, in quo lex infirmabatur: »Misit Deus Filium suum in similitudinem carnis peccati, ut destrueret peccatum de peccato ;« et alibi: »Lex subintrauit ut abundaret delictum :« Quasi dicat: In primis eis compunctionem dabo, ut cognoscant et confiteantur multas esse infirmitates suas; sicut Iacobus ait: »Confitemini alterutrum peccata uestra .« Et postea quam cognoscent esse multiplicatas infirmitates suas, accelerauerunt, id est accelerabunt ad Deum fide et operatione. Et sic accelerabunt quod amplius non congregabo, id est congregari non faciam conuenticula, id est congregationes, eorum de sanguinibus, id est pro sanguinibus fundendis. De causatiuum est, id est: ita ad fidem accelerabunt, quod amplius non faciam congregari ad eos carnales obseruantias complendas. Et postquam accelerabunt, non memor ero nominum eorum, id est ut improperem eis nomina que pro suis sceleribus habuerunt, scilicet non eos infideles et impios et ceteris aliis nominibus uocabo. Dico: Nec memor ero per labia mea, id est quando uidebor agere labiis, dicens: »Discedite a me ,«  etc. uel si dicamus eum non acturum labiis, sic exponemus: Nec memor ero nominum eorum. Et hoc manifestum per labia mea, id est per prophetas dictos labia mea, eo quod meas uoluntates aperuerunt: sicut labia cordis uoluntatem aperiunt, id est hoc iam manifestaui per prophetas meos. Iuxta illud: »Si auerterit se impius ab impietate sua, omnium iniquitatum eius non recordabor .« Dico quod postea accelerabunt. Et adeo accelerabunt, 40 quod Dominus erit pars hereditatis mee et calicis mei, id est illi sancti, de quibus dixi: Mirificaui eos qui sunt hereditas mea quos excolo. Et calix meus, id est inebriantes me bona uita sua, id est letitia replentes: sicut optimus calix uini  quem inebriat, letitia replet. Nullam partem elegerunt nisi Dominum, id est nolunt esse in parte diaboli, sed in parte Domini; sicut de Maria in Euangelio dictum est: »Maria optimam partem elegit, que non auferetur ab ea .« Cum autem addit: Tu es, etc., apostropham facit ad Deum ex affectione nimia: sic quasi gratias agens. Dico: Dominus pars hereditatis mee, quam per me secundum quod homo sum non obtinebo, sed tu es, id est reuera manes immutabiliter; iuxta illud: »Esse Deo uerum est et proprium.« Dico: Tu es qui restitues in beatitudine, de qua decidit per Adam, hereditatem meam. Et hoc, mihi, id est ad honorem mei. uel sic: Tu qui potens es et Dominus, es ille qui restitues mihi hereditatem meam, quam  habebam secundum quod Deus, et amisi per Adam; sicut idem in Euangelio dicit: »Tui erant: et tu eos mihi dedisti .« Et ne qualiscunque pro sola fide sine operibus in hereditate illa se futurum esse presumeret, determinat hereditatem suam. Dico: Tu restitues hereditatem meam. Et non qualescunque erunt hereditas mea: sed funes, id est electiones, dispones. Sortes ceciderunt, id est cadent, mihi, id est contingent mihi, in preclaris, id est non eligam nisi illos qui erunt in uirtutibus preclari. Funes uocat dispositiones suas per similitudinem, quia sicut funibus agri mensurantur et eliguntur, ita et Deus dispositionibus suis saluandos a perdendis eligit. Et bene dicit: Ceciderunt: dispositiones enim Dei incognite sunt, sicut ille que  casu contingunt. Et quia dixerat in preclaris, cum quidam pannosi fuerint, posset quis dicere eos non esse preclaros; ideoque sic addit: Bene dixi preclari: etenim hereditas mea preclara est mihi consideranti non secundum exteriorem, sed secundum hominem interiorem. Et quia preclaram hereditatem mihi restituit, benedicam Dominum, id est, magnificabo, qui mihi tribuit intellectum, id est consilium redimendi illam hereditatem. Et insuper benedicam de hoc quod renes mei, id est Iudei parentes mei, de quorum renibus mater mea processit, increpuerunt me dicentes: »uah! qui destruis templum Dei :« ceterasque blasphemias, id est, increpando persequentur me usque ad noctem,  id est, usque ad mortis obscuritatem me deducentes. Dico quod me increpuerunt: ego autem prouidebam Dominum semper in conspectu meo, id est in consideratione mentis mee prouidebo. Et bene et secure possum prouidere: quoniam hic ad presens in tribulatione a dextris est mihi, id est, in auxilium, ne commouear a bono proposito meo. Et bene dicit a dextris; per dextram namque prosperitas: per sinistram autem aduersitas designatur. Quasi dicat: Quia est mihi a dextris, id est prosper, secure prouidere possum quod in futuro resuscitabit: dico a dextris est. Et propter hoc letatum est cor meum, id est anima mea. Et exsultauit lingua mea, id est exsultando proferet lingua mea: »In manus tuas commendo spiritum meum .«  Insuper et caro mea requiescet in sepulcro in spe resurrectionis, id est, ita quod anima spem habebit carnem esse resuscitandam. uel caro mea, id est, Ecclesia, que est corpus unum, cuius caput ego sum: requiescet in spe resurgendi: ut sicut ego surrexi, ita et ipsa resurgat. Et in hac spe requiescet, id est, multum delectabitur; iuxta illud Apostoli: »Si credimus quod iehsu mortuus est et resurrexerit, ita Deus eos qui dormierunt per Iesum adducet cum eo .« Et bene dicit Ecclesiam carnem suam; sicut ait Apostolus: »Erunt duo in carne una. Sacramentum hoc magnum est: dico autem in Christo et in Ecclesia .« Dico quod letatum est cor meum: et exsultauit lingua mea. 41 Et merito, quoniam  non derelinques animam meam in inferno, ut ibi detineatur sicut anime peccatorum; sed, eo exspoliato, cum sanctorum pompa reuertetur: nec dabis sanctum tuum, id est sanctum corpus meum Filii tui, uidere corruptionem, id est non permittes sacrosanctum corpus meum putrescere. Et ideo non derelinques animam meam in inferno: quia notas mihi fecisti uias uite, id est precepta tua, que obedientibus sunt uie ad uitam. Quasi dicat: Quia preceptis tuis a te mihi notificatis obedire sategi, non derelinques animam meam in inferno. Et non solum non derelinques, sed etiam adimplebis me letitia cum uultu tuo, id est cum presentia tua. Quod est dicere: Cum in celo presentia tua usus fuero, uehementer letabor. Et postea delectationes  erunt mihi in dextera tua, id est in potioribus tuis. Quod est dicere: Multum delectabor in fidelibus constituendis ad dexteram tuam quos mihi dabis. Et non parue delectationes erunt mihi, sed delectationes tendentes usque in finem, id est, usque in perfectionem, id est, perfecte et magne.



IN PSALMUM XuI.

Titulus sexti decimi. Oratio ipsius Dauid, id est Christi: reuera Dauid Et ideo sic iste psalmus intitulatur, cum etiam in multis aliis oratio inueniatur: quia principaliter et fere per omnia ad orationem spectat. Orat enim hic caput pro membris: et prius pro se, ut nos orare instruat. Agit etiam concessiue de inimicis, pretendens merita: quia  ipse suique digni sint remuneratione. Et quia etiam inimici digni sint perditione. Et hoc sic dicit:

Exaudi, Domine, iustitiam meam, id est, exaudi me secundum quod promeretur iustitia mea. Et ostendit unde exaudiat; inde scilicet: Intende, id est, rectam et intensam fac deprecationem meam, id est fac me intense te deprecari. Et sic postea auribus percipe, id est audi. Ad humanum modum dicit. uel per aures designatur eius potentia: cum potentiam audiendi habeant aures. Orationem dico meam, non in labiis dolosis factam: orare uero labiis dicimus, cum orantibus labiis, cordis cogitatio uagatur. uel diuersa esse possunt deprecatio et oratio: Deprecatio scilicet est pro membris, id est precatio de remotione uitiorum, cum dicit: Mirifica misericordias,  etc.; oratio uero pro se et membris: pro perfectione et perseuerantia. Et si hoc modo diuerse accipiamus, erit positum intende pro intellige. Dico: percipe orationem meam; hanc scilicet: De uultu tuo iudicium meum prodeat, id est, iudicium quo nunc a Iudeis iudicor: quod ab eorum consiliis solummodo prodire uidetur: de uoluntate tua proderat, id est prodiisse uideatur; sicut ab eodem Pilato dictum est: »Non haberes potestatem in me ullam, nisi tibi esset datum desuper « uoluntas autem idcirco uultus dicitur, quia in uultu uoluntas hominis sepe consideratur. Dico iudicium meum prodeat de uultu tuo, per hoc scilicet quod oculi tui uideant equitates. Ad humanum modum dicit, id est tu uideas equitates, id est  uide ut compleas ea que equa sunt: me resurgere faciendo, et mihi mundum subiugando, meosque saluando et perfectos faciendo, inimicos quoque meos iuste remunerando. Et sic appareat te iudicium mee mortis uoluisse, ut tales effectus sequerentur. Oculi uero poni possunt pro potentia Prouidentie, et pretendit meritum: quia hoc Deus pro eo facere debeat, sic: uere debes orationem percipere, et equitates uidere: ideo scilicet quia probasti cor meum. Non quod probatione egeat quem res nulla latet; sed idem est ac si diceret: uoluntatem cordis mei sanctam, que omnibus fere erat incognita, probatam ostendisti. Et exponit quomodo probauit, sic: Dico: Probasti; et hoc taliter: uisitasti 42 me nocte, id est occulta tentatione, que illata fuit a  diabolo; sicut legitur in Euangelio: »Et accedens tentator, etc. .« Et bene ponit uisitasti. Tentatio enim uisitationis magna fuit, et exaltatio; cum nullatenus ei cesserit: igne, id est, aperta et grauissima tribulatione passionis me examinasti, id est examinatum et probatum ostendisti. Et sic non est inuenta in me iniquitas, id est et hac duplici tentatione patere facias, quod nulla in me inueniri possit iniquitas; quod totum est ac si dicat: Dignus sum ut oratio mea percipiatur, cum nulla in me sit iniquitas: quod per hoc patuit, quia a diabolo tentatus non cessi: et per hoc magis apparebit quod in igne tribulationis non deficiam. Et hoc, quod non est in me iniquitas, sic manifestum erit: ut non  loquatur os meum, id est ut non necesse sit hoc dicere os meum. Apertissimum enim erit. Et uere non est inuenta in me iniquitas: nam ego custodiui, non reieci, uias duras, id est opera hominum, scilicet illa que solent exerceri in homines, id est in illos qui non faciunt ea que Dei sunt, sed hominum: mala scilicet, id est libenter sufferam tribulationes, et crucis tormenta, que exerceri solent in male operantes: que sunt uie tue, id est a te date ut me deducant ad gloriam. Et bene ponit custodiui a similitudine itinerantium, cui cum rectam uiam teneant, licet multum aspera sit, bene tamen custodiunt ne ab ea deflectant. Et has custodiui propter uerba labiorum tuorum complenda que hec predixerunt. Labia dicuntur prophete, quia Dei uoluntates aperuerunt,  sicut labia cordis uoluntate . . . aperiunt. uel sic potest distingui: Dico: Non est in me iniquitas; et hoc sic dico: Ut non loquatur os meum opera hominum, id est ut non hec loquar iactanter et superbe, que locutiones sunt opera hominum. Quod est dicere: Ita hec loquor quod inde non superbiam, sicut homines de meritis suis superbire solent, uel sic: Dico: Non est in me iniquitas: et usque adeo non est in me iniquitas, ut etiam, quod maximum est, non loquatur os meum opera hominum, id est uanitates: uane enim locutiones opera hominum sunt, id est ut nec in lingua peccem. Dico: Igne me examinasti. Ego autem Filius tuus et innocens propter uerba labiorum tuorum custodiui uias duras tribulationum. Et qui custodiui uias duras ut per has mei gressus  perficerentur. Perfice, id est perfectos fac, gressus meos, id est discipulos per quos ueniam in notitiam hominum. Et ideo dicuntur gressus mei in semitis tuis, que sunt semite ad uitam. Ardue, scilicet carni et stricte: sicut semite stricte sunt; iuxta illud: »Angusta est uia que ducit ad uitam .« Et sic perfice ut non moueantur ab eis uestigia mea, id est exempla bonorum operum meorum, eorum cordibus impressa, id est perfectos et pesseuerantes effice. Hucusque pro perfectis: postea uero pro infidelibus omnibus conuertendis, sic orare intendit: Ego clamaui ad te, dicendo Perfice, etc. Et scio quia iam exaudisti me. Non quod re, sed quia iam dispositione compleuisti. Et quoniam me sic orantem exaudisti, iterum oro: inclina aurem tuam,  id est condescendere fac misericordie tue potentiam mihi, id est in illis qui mei sunt futuri, adhuc tamen infideles: et exaudi uerba mea pro eis fusa. Et bene dicit inclina, a similitudine medici inclinantis se egris: qui pre nimia egritudine illi nequeunt assurgere. Ita quippe et Dei clementia inclinat se, id est condescendit egris in peccatis, qui per merita sua nequeunt illi assurgere. Dico exaudi uerba mea; hec scilicet: Mirifica, id est miras in uirtutibus et operibus fac, misericordias tuas, id est, illos qui, cum infideles sint, sola misericordia, non meritis suis, saluabuntur: emphatice dicti misericordie, eo quod largissima sit in eis misericordia tua. Dico, Mirifica, qui saluos facis in anima a uitiis, sperantes in te,  non in se, id est, discipulos meos; de quibus legitur: »Nos sperabamus quod hic redempturus esset Isrel .« Et ut hi mirificentur et aliis preficiantur, 43 a resistentibus dextere tue, id est a Iudeis qui me persequendo resistent uerbo tuo mihi personaliter unito, quod me regem constituit. Et quod est dextera tua: per quod a te iuxta Ioannem. »Omnia facta sunt; et sine ipso factum est nichil .« Custodit me, ne cedam. Medico, ut pupillam oculi, existentem, id est similem pupille oculi. Sicut enim a pupilla, cum minima pars sit corporis, totum corpus illuminatur: ita a Christo, qui minimus uisus est et exiguus, totum corpus eius, id est Ecclesia, illuminatur; sicut idem dicit: »Ego sum lux mundi .« Dico  custodi: ita scilicet protege me, ne ledar in anima: et si ledor in corpore: me dico positum sub umbra alarum tuarum, id est sub defensione caritatis et dilectionis: a similitudine uolucris pullos aliis protegentis, ne ab estu ledantur. Dico protege a facie, id est ab instantia Iudeorum impiorum: qui me afflixerunt, id est affligent. Faciem pro instantia ponit, eo quod hostes dum instant, faciem ostendunt. Et ostendit quomodo affligent, ut ex malis meritis eorum concedat eis penam futuram: quod equum erit cum superius dixisset: Oculi tui uideant equitates. uere me affligent, quia inimici mei, Iudei, circumdederunt me, id est circumuallabant consiliis suis animam meam, ut in morte detineant, dicentes: »uenite, opprimamus pauperem iustum .« Et hoc ideo facient, id est ideo tam stulti erunt, quia adipem suum, id est pinguem, id est carnalem sensum suum, concluserunt, id est firmiter in se retinuerunt: non proiecerunt quod facere debuissent, putantes me hominem tantum esse, non hominem et Deum. Et ideo os eorum locutum est, id est loquetur, superbiam, scilicet »Crucifige;« et »Non habemus regem nisi Cesarem .« Et non solum contra me loquentur superbiam, sed ipsi proiicientes me de ciuitate, nunc, id est in hora eis a Deo concessa; sicut in Euangelio legitur: »Hec est hora uestra, et potestas tenebrarum :« quandoque quidem de eadem ciuitate expellendi, circumdederunt, id est circumdabunt me fixum cruci, conspuentes et deridentes. Et hoc ideo  facient: quia statuerunt declinare, id est stabiliter declinauerunt, oculos suos, id est considerationes mentis sue, in terram, id est in desideria terre sue retinende, id est ideo hoc facient, quia per hoc putabunt se retinere locum et gentem, per quod potius admittent. uel sic: Dico: Circumdederunt me. Et propter hoc statuerunt oculos suos declinare in terram. Similes scilicet erunt propter tantam crudelitatem suam crudeli cuilibet, qui aliquem punire faciens ut eum non uideat, oculos in terram declinare studet: ne illius miseria commotus, indulgeat. Dico: Proiicientes me circumdederunt, et multis modis afflixerunt; et hoc tamen potentia sua facere nequiuerunt: sed susceperunt me traditum a Deo Patre; sicut alibi dicitur: »Proprio Filio suo  non pepercit Deus, sed pro nobis omnibus tradidit illum .« Dico susceperunt: existentes sicut leo paratus ad predam, et sicut catulus leonis. Leo et catulus dico, habitans in abditis, id est similes leoni quantum ad maiores et principes; et catulo leonis, quantum ad plebem, que generata erat a maioribus in hac nequitia, sicut catulus a leone generatur. Bene uero ponit, paratus ad predam, et habitans in abditis. Ipsi enim quamuis hoc non qualicunque hora uellent facere possent, ad hoc tamen semper parati erant, occulte inde cogitantes. Ostensis malis meritis eorum, concessiue de eorum ultione sic est: Quandoquidem hoc et hoc facient, tu, Domine, qui impotens in afflictione mea uideris,  exsurge, id est potens appare. Et ostendit in quo scilicet: Preueni eum et supplanta eum, id est uince eum: sicut ille uincit qui preuenit, et ille qui supplantat aliquem. Et hoc duplici similitudine dicit, ad exaggerationem sceleris eorum. In hoc, scilicet, uince. Eripe animam meam, que innocens est, ab impio, id est a uoluntate impii Iudaici populi, ne detineatur in morte. Animam meam dico existentem frameam tuam, per cuius descensum ad inferos debellabis diabolum. Quasi dicat: Eripe eam cum sit framea tua, ab inimicis manus tue, id est a Iudeis, qui inimici 44 sunt uerbi tui mihi personaliter uniti: quod est manus tua, per quam omnia fecisti; sicut alibi Psalmista: »uerbo Domini celi firmati sunt .« Et non solum me ab eis eripias,  sed diuide eos. Et, ne intelligeretur de diuisione illa que futura est in die iudicii, quando separabuntur oues ab hedis , addit: In uita eorum, id est, in hac uita diuide eos per totum mundum, separatos a paucis fidelibus, qui de eorum progenie sunt in Ierusalem: quibus dictum est a Spiritu, ut transferret se in regnum Agrippe, ne affligerentur afflictione obsidionis Ierosolymitane. Et merito diuides: nam uenter eorum, id est carnalis uoluntas eorum, adimpletus est, id est eorum uoluntati satisfactum est, de absconditis tuis, id est multum gaudebunt de tribulationibus et morte mea, que procedunt de absconditis iudiciis tuis, non de eorum potentia. Et non solum adimpleti sunt, sed etiam saturati sunt filiis, id est ad malum exemplum filiorum:  ut inde filii qui nondum nati sunt saturentur, id est delectentur malo exemplo eorum. Et non soli patres damnabuntur: sed etiam diuiserunt reliquias suas, id est ultionem que eis pro saturatione illa relinquebatur a Deo, paruulis suis, dicentes: »Sanguis eius super nos et super filios nostros .« Postea ex affectione nimia facit apostrophen ad Deum: sic ipsi pro meritis diuidentur. Ego autem, qui modo uilis conspectui Iudeorum appareo, apparebo gloriosus conspectui tuo presens, cum in celum ascendero. Et in fine seculi satiabor, id est ex toto letitia replebor, cum apparuerit gloria tua in meis qui modo uiles sunt, id est eterna beatitudo a te danda; iuxta illud Apostoli: »Cum Christus apparuerit uita uestra, tunc et uos apparebitis  cum ipso in gloria .«



IN PSALMUM XuII.

Titulus sexti decimi: In finem puero Domini Dauid qui locutus est Domino uerba cantici huius, in die qua eripuit eum Dominus de manu omnium inimicorum suorum, et de manu Saul. Dicitur a quibusdam titulus iste mittere nos ad historiam illam in qua narratur Dauid a persecutione Saulis, omniumque aliorum inimicorum suorum post mortem Saulis fuisse liberatum, quod ad Domini figuram factum esse certum est. Per Saulem enim, qui appetitus interpretari dicitur, mors rectissime designatur. Quoniam sicut Saul contra Dei uoluntatem a Iudeis est appetitus: ita et mors ab Adam et Eua per preuaricationem  Dei uoluntatis est appetita. Et quotidie etiam ab impiis per opera mala appetitur. Sicut uero Dauid a Saule in ipsius nece liberatus est: sic et Christus a morte in resurrectione ipsa morte destructa ereptus est. Per alios uero inimicos Dauid Iudeos et Romanos milites Christum persequentes intelligimus a quibus omnibus in resurrectione liberatus est. Potest et hoc totum ad Ecclesiam referri: ut per Dauid Ecclesiam que manu fortis est: per Saulem uero Dauid persecutorum ducem diabolum, qui omnium Ecclesie persecutorum caput est. Per ceteros quidem inimicos Dauid, uisibiles Ecclesie persecutores, qui diaboli membra sunt, intelligamus: a quibus omnibus Ecclesia secundum animam iam liberata est, ne ab eis scilicet incorporetur. In futuro autem etiam ab  eorum persecutionibus eripietur. Titulus autem sic exponitur. uerba cantici huius, id est delectationis spiritualis: huius non est positum ad designationem presentie, sed dignitatis: ut superius dictum est in alio psalmo. Ipsi Dauid Psalmus: quasi dicat: uerba ista cum spirituali delectatione prolata, attribuenda sunt Dauid. Et determinat cui Dauid, scilicet Dauid puero, id est seruo Domini, tendenti in finem, id est in perfectionem et consummationem. Quod est dicere: Qui perfecte fuit obediens Domino; quod nullus alius post eum fuit. Que uerba locutus est Domino, id est ad honorem Domini: partim loquens ad eum ut ad secundam personam: partim etiam ad membra sua instruenda ad ipsius honorem. Dauid pro iudicio posito in die, id est in spe diei, 45 in  qua die eripuit eum Dominus, id est in spe diei resurrectionis, in qua eripiet Dominus et ipsum, et membra ipsius de manu, id est de potestate omnium inimicorum suorum, id est Iudeorum et militum Romanorum, quantum ad ipsum: et omnium persecutorum Ecclesie, quantum ad membra eius. Et de manu Saul, id est mortis quantum ad ipsum. Iuxta illud apostolicum: »Christus resurgens ex mortuis iam non moritur .« Et de manu Saul quantum ad membra, id est de manu diaboli, ne amplius potestatem habeat eos damnandi per peccatum originale. Iuxta illud Euangelii: »Princeps huius mundi eiicietur foras .« Et est hec uox capitis in primis pro liberatione sui Deo gratias agentis, postea uero se a Deo liberandum  esse referentis, ut et membris per se liberandis spem saluationis ingerat. Ostendit etiam ad fidei membrorum instructionem, et ad reddendam gratiarum actionem, que commoda de ipsius morte et liberatione contingere debeant. Et hoc sic dicit:

Diligam te, Domine, id est cum modo ante mortem te diligam, et diligendo tibi usque ad mortem obediam: post resurectionem cum nulla mihi obedientia restabit, saltem diligam te. Et in hoc innuit: quoniam et sanctis in futuro immortalitate suscepta nil restabit nisi dilectio sola. Iuxta illud Apostoli: »Siue prophetie euacuabuntur, siue lingue cessabunt, caritas nunquam excidit .« Et pretendit causam dilectionis, sic: Adeo diligam te quia  es fortitudo mea: et in me et in membris, id est per quem ego et mei fortes sumus. Et exponit quomodo sit fortitudo sua quantum in se: faciens apostrophen ad membra ut eis fidem et spem saluationis addat, sic: uerum dico, auditores, eum esse fortitudinem meam: ipse enim est firmamentum meum, id est fulcimentum ne excidam a sanctitate mea: a similitudine domus que columnis fulcitur ne corruat. Et refugium meum, id est securitas, ne metuam hostium incursum: a similitudine munite turris, ad quam persecuti confugiunt ut securi sint. Et liberator meus, ne ab inimicis incorporer. Et ipse existens Deus, id est creator meus secundum carnem, est adiutor meus, id est cooperator boni. Quasi dicat: Sicut potens fuit ad creandum, ita quoque ad adiuuandum.  Et quia firmamentum et refugium meum et liberator et adiutor meus est, sperabo resurrectionem in eum transiturus, id est in passibilitatem et gloriam eius secundum quod homo sum. Quod est dicere: Hec que predixi, quasi arrha mihi sunt, et pignus resurgendi, et in eum transeundi. uel sic: Sperabo resurrectionem in eum respiciens: ut sicut firmamentum est et refugium, et liberator et adiutor, ita sit etiam mihi resurrectio. Et quia interposuerat, sperabo in eum, equipollenti uoce repetit, quod superius posuit adiutor meus, ut addat sic: Ipse est protector meus, ne inimici animam meam uulnerent incorporando: a similitudine defensoris clypeum opponentis ne iacula transeuntia saucient. Et non solum protector, sed ipse opifex salutis mee  ne incorporer: est cornu meum, id est expugnatio mea, sicut cornua sunt cornutorum expugnatio. Per quem scilicet Iudeorum insidiatrices sententias et oppositiones expugno: sicut in Euangelio legitur: »Erubescebant omnes aduersarii eius .« Et alibi: »Non est ausus quisquam eum amplius interrogare .« Et susceptor meus futurus est, resuscitando me: ut qui nunc mortalis existo, faciat immortalem: a similitudine boni medici, qui infirmum suscipit ut eum sanum faciat, et exponit quomodo ad hoc ut suscipiatur perueniet. Et ideo erit susceptor: quia inuocabo Dominum auxiliatorem, laudans eum affectione bona et operatione. Et sic saluus ero ab inimicis  exemptus, id est suscipiat. Quereret aliquis: Quare hoc dicis? Quid tibi inferunt inimici? Respondit: Per ipsos inimicos circumdederunt, id est circumuallabunt 46 me dolores mortis, id est ad mortem me deducentes. Et ipsi dolores existentes torrentes iniquitatis, id est cito transitorii et immodici sicut torrentes, ab iniquitate eorum non a meritis meis prodeuntes: conturbauerunt, id est conturbabunt me secundum carnem: ut in Euangelio: »Cepit pauere et tedere .« Et bene ponit torrentes. Cum impetu namque dolores illi ad modum torrentium affluxerunt: ut citissime uitam extorquerent.

Et quia dixerat dolores mortis, ne putarentur secundum utramque naturam contigisse: repetit ut interponendo determinet sic. Dolores inferni, id est secundum  inferiorem naturam, secundum carnem scilicet contingentes: circumdederunt, id est circumdabunt me: et noc ideo quia preoccupauerunt me, id est precesserunt in me laquei mortis: mortalitas, scilicet et passibilitas, que sunt laquei, id est cause quibus in mortem trahar. uel sic: Et ita preoccupauerunt me, id est preualere se putabunt in me laquei mortis, id est Iudei, qui causa mee mortis erunt: dico quia dolores circumdabunt. Ego autem in tribulatione mea, id est in tribulatione non inuite, sed sponte mea suscepta, inuocaui, id est inuocabo Dominum adiutorem. Et hoc illud idem est quod superius dixit: Laudans inuocabo Dominum. Sed ideo repetit, ut sic determinet qualiter inuocabit, et adiungat se exaudiendum esse: dico  inuocabo: et non fallaci inuocatione, sed ad Deum meum clamaui, id est clamore intenso agam. Et bono meo clamabo: nam exaudiuit, id est exaudiet uocem meam. Et hoc procedet de templo sancto eius: de me scilicet qui sum templum diuinitatis eius: de causatiue ponitur. Quod est dicere: Ego, qui sum sanctum templum eius, causa sum quare exaudiar. Et quia superius dixerat: ad Deum meum clamaui: ut singula singulis reddat, addit: Et clamor meus in conspectu eius factus, id est in beneplacentia eius, introiuit in aures eius, id est auditus erit ab eo. Ad humanum modum dictum est. uel introiuit in aures eius, id est susceptus erit ab auribus eius, scilicet a potentia misericordie eius. uel superius exponatu, ad Deum meum clamaui sic, clamore cordis agam,  ita exponetur: Et clamor meus in conspectu eius habitus, id est in corde quod ipse solus conspicit, introiuit in aures eius. Tribulationibus suis, et tribulationum euasione ostensa, predicit etiam commoda inde secutura, sic: Quia circumdabunt me dolores et inuocabo Dominum, et exauditus eripiar. Per hoc commota est, id est commouebitur terra ad fidem, id est illi qui nunc solis terrenis intenti sunt; et prius contremuit, id est contremet de male actis suis. Et non solummodo ignobiles terreni, sed etiam fundamenta montium, id est sustentacula minorum, scilicet principum, ducum et comitum; conturbati sunt bona conturbatione de peccatis suis, id est conturbabuntur. Et sic commota sunt, id est  commouebuntur ad fidem. Et hoc ideo quoniam iratus est eis, id est cognoscent Dominum eis in futuro irasciturum nisi resipuerint: et postquam commouebuntur, ascendet fumus in ira eius. uel ita continuatur. Dico quod terra contremet, quia ascendit, id est ascendet in ipsis terrenis fumus, id est lacrymosa deprecatio, que oculos ad modum fumi prouocabit ad fletum et hoc in ira eius, id est in cognitione ire eius future. Et bene ponit ascendit: quasi diceret: In eis erit fumus qui ascendet ad Deum, id est ipsi placebit. Et post fumum, ignis exarsit, id est ardor diuine dilectionis uehementer in eis crescet: et hoc a facie eius, id est a cognitione eius. Ascendendo enim ad Dominum et illuminatur ignorantia, et corroboratur infirmitas: data  ipsi intelligentia qua uideat, et caritate qua ferueat. Et ab eo igne carbones succensi sunt, id est illi qui prius in Adam uiui facti, postmodum per peccatum eius fuerunt exstincti: et ideo merito dicuntur carbones, id est mortui in dilectione Dei. Succensi sunt, id est succendentur et uiuificabuntur.

Et quia posset queri quibus ministris 47 hec fient ostendit sic: dico quod terra commouebitur, et etiam fundamenta montium, et hoc fiet per celos. Nam Deus inclinauit, id est inclinabit celos, id est predicatores: qui alti sunt in scientia, quemadmodum celi alti sunt ad comparationem terre: humiles faciet in predicatione iuxta modum capientium. Iuxta illud Augustini: »Siue sint parui siue magni, habent unde alantur.« Et in Apostolo:  »Factus sum infirmis infirmus, ut infirmos lucrarer « Et in Canticis: »Mel et lac sub lingua eius .« Et per ipsos celos inclinatos descendit in notitiam hominum, id est ille qui pre altitudine sua cognosci non poterat, descendit, id est contemperabit se capacitati eorum: et sic, id est per descensionem illam caligo erit sub pedibus eius, id est illi qui non ex toto sunt ignorantes, sed aliquantulum lucidi, subiicientur ei ut illi obediant: ad modum illorum qui sub pedibus principum gratia humilitatis prosternuntur: de quibus in Euangelio dicitur: »Adhuc modicum lumen in uobis est: ambulate dum lucem habetis, ne tenebre uos comprehendant .« Et quosdam de caliginosis faciet Cherubim, id est plenos scientia. Et  postea ascendit, id est ascendere faciet ad sui notitiam, ipsos factos Cherubim: super Cherubim tamen existens, non ex toto cognoscibilis ab eis: ut Ioannes apostolus ait: »Deum nemo uidit unquam .« Et sic incomprehensibilis quod impossibile sit cum aliquando comprehendi. Sed uolauit, id est uolabit super pennas uentorum, id est super agiles intellectus spiritualium uirorum: qui uenti propter intellectus sui uelocitatem sunt dicendi. Et bene repetendo ponit uolauit: quasi diceret: Cum de eo incipiunt meditari, ipse ab eis auolat. Et si ipsi paulatim appropinquauerint, ipse magis et magis auolat: sicut in Canticis canticorum ait sponsus sponse: »Auerte oculos tuos a me, quia ipsi me auolare  fecerunt .«

Et non solum per tribulationes meas hoc continget quod caligo erit sub pedibus eius, quod ascendet super Cherubim. Sed etiam per hoc circumdederunt me dolores mortis. Posuit, id est ponet ipse Deus, id est faciet tenebras latibulum suum: de quibus per Ioannem euangelistam dicitur: »Tenebre cum non comprehenderunt .« Quod est dicere: Impios qui tenebrosi erunt in infidelitate sua, luce penitus ueritatis carentes, faciet tales in quibus lateat, id est latenter per eorum tribulationes piorum salutem operabitur. Iuxta illud: »Impius pio uiuit.« Et propheta: »uirga furoris mei Assur .« Ipse uero non cognouit: dico quod tenebre erunt latibulum, id est latebit eos quod Deus  per ipsos operabitur. Tabernaculum autem eius erit in circuitu eius, id est, fideles qui militabunt ei ad modum militum tabernaculantium erunt in notitia eius ad similitudinem eorum qui illum in cuius circuitu sunt cognoscunt ut Apostolus: »Nos autem reuelata facie gloriam Dei speculantes, transformamur a claritate in claritatem .« Quod est dicere, militantes ei manifeste scient quid in eis Deus operetur: et in hoc multum extollit eos, impios uero deprimit: cum eos ignorare que per eos operantur asserit: quoniam autem dixerat: inclinauit celos: et per eos descendit et ascendit, posset queri quare per istos descendit et ascendit, et per prophetas non: et inde reddit singulas causas sic, per apostolos descensurus, per prophetas  non descendit: quia tenebrosa aqua, id est obscura doctrina erat in nubibus eris, in prophetis scilicet qui complutores aliorum in doctrina sua iuxta modum nubium exstiterunt: in alia uero translatione habetur: in nubibus etheris: et bene nubes etheris dicuntur: quia tempore priores apostolis fuerunt, sicut nubes etheris, localiter inferioribus nubibus priores sunt, et ideo per celos descendet et ascendet quia ipsi erunt pre fulgore nubes, id est, prefulgidi complutores, in conspectu eius, id est in consideratione eius, id est de eo manifeste considerantes: et manifestam doctrinam predicantes 48 sicut Apostolus: »Non sicut Moyses ponebat uelamen super faciem suam, ut non intenderent filii Isrel in faciem eius quod euacuatur,« etc. 

Quod autem prophetas tenebrosos dicit, non ad eorum depressionem pertinet: sed ut hoc ostenso in sequentibus dicat per celorum doctrinam lucidam eorum obscuritatem esse manifestandam: et ipsi pre fulgore nubes non solis Iudeis predicabunt, sed transierunt, id est transibunt ad gentes predicando eis, sicut eis precipietur: »Ite in orbem uniuersum, predicate Euangelium omni creature ,« et hoc ideo dicit: ut gentibus conuertendis eorum doctrinam commendet, cum eos earum doctores futuros esse predicat: dico quod nubes transibunt, nubes dico existentes grando et carbones ignis, id est in primis infidelibus uitia contundentes, et  diei iudicii ultionem comminantes: sicut grando messes contundit, et cum strepitu cadendo, lesionem comminatur. Postea uero eis fidelibus factis: sunt carbones igniti, id est accendentes eos in ardore fidei et dilectionis, sicut igniti carbones exstinctos accendunt. Grando fuit Paulus, cum dixit: »Horrendum est incidere in manus Dei uiuentis .« Carbo uero ignitus, cum dixit: »Fratres, obsecro uos per misericordiam Dei, ut exhibeatis corpora uestra hostiam uiuentem,« etc.  Dico quod nubes grando sunt et carbones: et hoc non a se: sed Dominus existens in eis grando et carbones ignis intonuit per eos, id est comminabitur ad modum tonitrui ut Paulus dicit: »An exprimentum queritis eius qui in me loquitur Christus?  .« Et post ipse Altissimus qui potens est dedit, id est dabit per eos uocem suam, id est doctrinam suam, sicut Dominus in Euangelio dicit: »Non enim uos est is qui loquimini, sed Spiritus Patris uestri qui loquitur in uobis .« Dico, quod nubes transibunt, et non a se hoc habebunt, sed ipse Deus misit, id est mittet eos existentes sagittas suas, id est percussores infidelium, ut sagitte percutiunt: et sic dissipauit, id est dissipabit eos ad quos mittentur, id est diuidet partem eorum predicatione assumendo, partemque relinquendo: et ad edificationem eorum qui assumentur: fulgura multiplicauit, id est multa miracula per eos operabitur: que merito fulgura dicuntur, eo quod ad modum fulgurum uidentes stupidos  reddunt: et per fulgura, conturbauit, id est conturbabit eos, id est compunget ad fidem: et eis conturbatis apparuerunt, id est apparebunt fontes aquarum, id est uasa pure predicationis. Quasi dicat, illi qui prius ab eis iudicabantur seductores, tandem ab illis iudicabuntur purissime doctrine. Et per fontes reuelata sunt fundamenta orbis terrarum, id est reuelabuntur prophete obscuri, qui fuerunt fundamenta Ecclesie, que est orbis ex omnibus terris electus, id est corona Dei. Orbem ponit pro corona, cum rotunda sit. Dico quod fontes eis apparebunt, et hec apparitio non procedet ab ipsis fontibus, o Domine, sed ab increpatione tua: increpabis enim eos latenter interius: et exprimit increpationem sic. Et pro scilicet ab inspiratione  Spiritus ire tue, id est quia inspirabis eos per Spiritum sanctum iram tuam uenturam in incredulos: sicut scriptum est: »Si quis ignorat ignorabitur ,« quem Spiritum misit, id est mittet Deus, o auditores, de summo, id est de summitate diuinitatis sue: et hoc dicit ad instructionem fidei nostre, sicut et per Ielem dicitur: »Effundam de Spiritu meo super omnem carnem,« etc.  Et per ipsum Spiritum accepit, id est accipiet me, id est Ecclesiam meam, et assumpsit, id est assumet me, id est Ecclesiam meam de aquis multis electam, id est de populis meis multis, qui aque dicuntur eo quod decurrunt de generatione in generationem, ad modum aquarum currentium: ut in  Apocalypsi dicitur: »Aque multe populi multi:« uel sic: Quia dixerat commouebitur terra et conturbabitur, posset queri per quid, et hoc sic ostendit: dico quod commouebitur et conturbabitur, et hoc per me; nam Deus misit 49 uerbum suum de summo, id est de equalitate sua. Et ipsum uerbum accepit me: Dominicum hominem, id est personaliter sibi coniunxit: et per me assumpsit me, id est Ecclesiam meam de aquis multis. Secundum autem primam sententiam accepit et assumpsit idem est, sed duplici similitudine dicitur: Accipere quidem a similitudine fugientium qui capiuntur. Assumere uero, a similitudine illorum qui, cum infirmi sint, a quolibet sumuntur ut ad alta ducantur. Deus autem et nos a lege et fide  sua recedentes accepit: et, ut ex imis altos faceret assumpsit. Et eripuit me, id est eripiet Ecclesiam meam de inimicis meis, id est suis fortissimis, de uitiis scilicet et spiritibus malignis, et etiam ab his qui oderunt me, id est a uisibilibus hostibus, qui me, id est meos, sibi uolunt incorporare: et necesse est ut eripias ab his qui oderunt me: quia confortati sunt, id est fortes fient super me, id est meos: et exponit quomodo scilicet preuenerunt me in die afflictionis mee, id est preualebunt meis ad modum cursoris preuenientis in tempore illo quo Deus me permittet affligi: et in illa afflictione Dominus factus est, id est fiet protector meus, id est meorum ne cedant, et non sic protector ut non affligantur, sed sic quod eduxit, id est educet me, id est meos ex  afflictione ipsa in latitudinem fidei et caritatis, ut non ex afflictione in fide et dilectione fiant angusti, sed magis magisque dilatati iuxta Apostolum: »Cum infirmor tunc fortior sum et potens ,« et hoc dicit ad confortationem fidelium affligendorum. Quia superius dixerat, accipiet et assumet me, et non declarauerat, repetit equipollenter ut determinet sic: dixi: Accipiet et assumet, et uere saluum me fecit, id est saluos faciet meos ab infidelitate et originali crimine, et hoc non ex eorum meritis, sed quoniam uoluit me, id est sola gratuita uoluntate, ut Apostolus: »Non ex operibus iustitie que fecimus nos, sed secundum suam misericordiam saluos nos fecit :« et quia gratuito saluabit: post retribuet mihi, id est mei Dominus  secundum iustitiam meam, id est meorum, id est secundum quod iuxta opera sua promerebuntur, ut qui iustus est iustificetur adhuc: illatio a maiori: ut ait Apostolus: »Si enim cum inimici essemus, reconciliati simus Deo per mortem Filii eius, multo magis reconciliati salui erimus in uita ipsius .« Et etiam retribuet mihi secundum puritatem, id est innocentiam manuum mearum, id est affectionum mearum: que bene dicuntur manus, eo quod cause sunt operum bonorum: sicut et manus operum cause sunt. Quod est dicere, Retribuet meis secundum quod eorum innocentia promerebitur, scilicet qui erunt innocentes, id est a multis uitiis abstinentes, fiant innocentiores, id est a pluribus  abstinentes: iterum illatio a maiori. Et exponit secundum quam iustitiam et secundum quam innocentiam. Secundum iustitiam scilicet, quia custodiui, id est mei custodient uias Domini, id est precepta Domini, per que completores eorum ad uitam uenient: ideoque uie dicuntur: cum summa diligentia et custodia complebunt. Et secundum innocentiam retribuet, quia non impie gessi a Deo meo, id est non impie agent a Deo suo recedendo. Et his causis custodient uias Domini, et impie non gerent: quia omnia iudicia eius sunt in conspectu meo, id est omnia eius iudicia conspiciunt: hoc scilicet quod occultis iudiciis suis permittit hic malos exaltari, bonos deprimi: et in futuro hos saluabit, illos uero damnabit, et quia hec causa non sufficeret, addit,  et illa considerabunt iusta. Et hoc cum sit extra librum, ex libri uerbis sequentibus concipitur, sed quoniam adhuc hec secunda causa non sufficit, addit et tertiam: Et iustitias eius, id est iudicia eius iusta considerata non repuli a me, id est non repellent a se, quod est dicere: non displicebunt eis, a similitudine illorum qui quod odio habent, a se repellunt: dico quod custodient et impie non gerent: et hoc non horarie: sed cum eo, id est cum auxilio eius bene operans ero perseueranter immaculatus, id est mei erunt immaculati. Et pro, id est obseruabo me ab iniquitate 50 mea, id est mei continebunt se ab iniquitate sua sibi a Deo indulta et remissa: et quia obseruabunt se, retribuet mihi, id est Dominus in futuro beatitudinem secundum iustitiam meam, id est  secundum meritum iustitie meorum, et secundum puritatem, id est innocentiam manuum mearum, id est affectionum mearum, existentium in conspectu oculorum eius, id est in beneplacentia eius. Quasi dicat: Secundum meritum innocentie meorum qui ipsi placent, ut idem in Euangelio testatur: Qui perseuerauerit usque in finem, hic saluus erit ; et Apostolus de se dicit: De cetero reposita est mihi corona iustitie, quam reddet mihi Dominus iustus iudex . Et in Canticis canticorum sponsus sponse: »ueni, coronaberis de capite Amana, de uertice Sanir et Hermon, de cubilibus leonum, de montibus pardorum .« Quod uero ponit, in conspectu oculorum eius, a similitudine dicit: quod enim nobis placet, sepe oculis corporis  conspicimus. Quia superius bis ponendo retribuet mihi Dominus, ipsas retributiones non exposuerat: intendit has exponere faciens sic apostrophen ad Deum cum gratiarum actione. Dixi quod Dominus retribuet hic Ecclesie mee secundum iustitiam: et uerum est. Nam Deus Pater tu sanctus antonomastice eris cum S. Spiritu cooperans, ut sanctior fiat. Et dixi quod retribuet hic secundum innocentiam: et uerum est: nam tu antonomasice innocens eris cum uiro innocente cooperans ut fiat innocentior, id est a pluribus uitiis abstinens. Quasi diceret: Sanctitate et innocenti eius promerentibus ei cooperaberis, et adhuc aliud facies: tu electus quem mei eligent ut obediant tibi: eris cum electo, id est, cum uocato ad salutem cooperans ut innocens fiat, id est  nec hoc quidem habebit a libero arbitrio quod post uocationem, innocens fiet, sed tu hoc cooperaberis, fide tamen eius promerente. Et quod tu sanctus eris cum sancto, et innocens cum innocente, et electus cum electo, ex opposito uideri potest: nam peruerteris cum peruerso, cooperans peruersionem suam, id est peruerteris ab auxilio in peruersionem cum illo qui se a te peruertit. Quod est dicere, nisi peruersus esset a te, auxiliareris ei: sed quia se a te peruertit ab auxilio quod ei impenderes, peruerteris, id est conuerteris ad hoc ut eum peruertas plus excecando. Exponit quoque futuram retributionem, sic: Dixi quod Dominus retribuet meis in futuro secundum iustitiam et puritatem eorum; et uerum est, Domine.  Quoniam in futuro tu qui potens es, saluum facies reducendo ad eternitatem populum meum humilem, id est qui erga te humilis erit, iuxta illud: »Iusti ibunt in uitam eternam «: et hoc uideri potest ex opposito: Quoniam scilicet oculos superborum, id est superbiam eorum que per habitum oculorum intelligitur, humiliabis, id est annichilabis.

Ostensis commodis de passione sua prouenturis, salute scilicet infidelium, orat pro ipsis ut et nos pro inimicis orare instruat sic: Dixi quod mittet, et accipiet, et assumet meos de aquis multis: et sic fiat, o Deus meus, cui non aufero locum diuinitatis in me ut Adam: illumina luce fidei tenebras meas, id est illos tenebrosos qui mei sunt futuri, et necesse est ut hoc orem cum per alium non possint illuminari,  quoniam tu solus es ille qui iam illuminas fide et caritate lucernam meam, id est apostolos, qui sunt lucerna mea, id est uasa lucis mee. Iuxta illud: »Luceat lux uestra coram hominibus, etc. .« Et de Ioanne Baptista dictum est: »Erat lucerna ardens et lucens ante Dominum .« Ostensio a simili, dico illumina tenebras, et utile est eis ut hoc orem, quoniam sic in te eripiar a tentatione, id est mei illuminati in te confidendo eripientur a tentatione, et non sic ut quod nullo modo tententur, sed in Deo meo transgrediar murum, id est quamuis tententur non peccabunt: sed per te quem Deum suum reputabunt transgredientur massam peccatorum, qui murus est oppositus inter peccantes 51 et Deum: de quo muro dicitur  per prophetam: »Opposuisti nubem tibi ne transeat oratio .« De ereptione uero muri dicit Apostolus: »Faciet cum tentatione prouentum, ut possitis sustinere .« Post facit apostrophen ad auditores, instruens quod debent eum habere Deum, ostendens unde hoc possit cognosci. Dico in Deo meo, id est meorum, transgredientur, et bene pono in eo spem meam, o auditores: nam Deus meus est, id est mei debent eum habere Deum, et inde hoc possunt uidere: quia impolluta est uia eius, id est munda innocentia scilicet per quam ad eum peruenitur: et inde etiam quia eloquia, id est precepta illius Domini sunt examinata, id est comprobata et perfecta igne per Spiritum sanctum: et ideo adhuc debent eum facere  Deum suum: quia si hoc fecerint proteges eos. Nam protector est omnium sperantium in se. Non in terrenis. Et iuxta illud: »Eum qui uenit ad me non eiiciam foras «: et ideo adhuc debent eum facere Deum. Quoniam quis Deus preter Deum. Aut ita possum dicere: quis Deus est preter Deum nostrum: qui Deus meus est et meorum? Nullus subaudi scilicet: Quasi dicat, ideo debent habere Deum, quia nullus alius Deus dicendus est: et etiam per beneficia mihi ab eo collata potest uideri quia Deus est: inde scilicet: quia Deus ille est qui precinxit me uirtute ne cederem in passione, id est muniuit a similitudine militis, qui precingitur gladio ut eo muniatur. Et posuit immaculatam uiam meam,  id est firmam dedit mihi innocentiam: que uia munda est per quam ad ipsius gloriam perueniam, secundum quod homo sum, ut ait Apostolus, »sanctus, innocens, segregatus a peccatoribus ,« et uere Deus est. Qui perfecit, id est perfectos fecit pedes meos, id est affectiones meas, quibus graditur animus sicut pedibus corpus. Tanquam ceruorum, id est ad modum pedum ceruorum: ut sicut prompti sunt ad transilienda dumeta, sic et affectiones mee prompte sunt ad omnia uitia transilienda: et est, statuens me spe super excelsa, id est in excelsis, celestibus scilicet: et uere Deus est qui docet manus meas ad prelium, id est doctas facit affectiones meas ad preliandum contra diabolum: affectiones dicit manus, quia per eas debellamus  diabolum, sicut aliquis hostem manibus debellat. Postea facit apostropham ad Deum: ex affectione nimia gratias agendo: dico quia docuisti manus: et tu posuisti brachia mea, id est fortitudinem meam ut arcum ereum, id est irremissibilem, ut arcus ereus irremissibilis esset, si inueniretur. Similitudo a re que non est: brachia pro fortitudine ponit eo quod brachiis inesse fortitudo solet. Et per me factum ereum: dedisti mihi, id est dabis meis protectionem salutis, id est saluationis tue, id est proteges ne cedant; que protectio erit eis causa saluationis. Et dextera tua suscepit me, in futuro, id est gratia tua collocans eos ad dexteram tuam: suscipiet meos. Iuxta illud, »uenite, benedicti, etc. .« Et hic interim disciplina tua, id  est aduersitas temporalis a te permissa ut per eam clariores fiant. Correxit me in finem, id est corriget meos omnino: de qua per Salomonem dicitur: »Fili mi, noli negligere disciplinam Domini: neque fatigeris cum ab eo argueris .« Et exponit per partes quomodo corriget sic. Et pro scilicet ipsa disciplina tua, de qua hic egi, docebit me, id est quosdam de meis, qui aliquantulum purgandi sunt ne rursus cadant: iuxta Apostolum: » Flagellat Deus omnem filium quem recipit «: et per disciplinam dilatasti gressus meos, id est dilatatos in dilectione tua facies perfectos, qui dicendi sunt gressus mei deferentes me in notitiam aliorum; subtus me, redigens eos per disciplinam, id est faciens humiliores erga me,  ut in actibus Apostolorum: »Ibant gaudentes a conspectu concilii, quoniam digni habiti sunt pro nomine Iesu contumeliam pati .« Et Apostolus: »Ipsi in nobis responsum mortis habuimus ut non simus fidentes in nobis, sed in Deo qui suscitat mortuos .« Et cum dilatentur per disciplinam: non sunt 52 infirmata uestigia mea, id est non infirmabuntur in eis note uirtutum mearum eorum cordibus impresse. Nam iuxta Apostolum: »uirtus in infirmitate perficitur .« Et per gressus persequar doctrina inimicos meos, id est fideles, qui inimicantur mihi mala uita sua. Et comprehendam: conuincam scilicet rationabiliter ab errore, ut de Stephano legitur:  »Non poterant resistere sapientie et Spiritui qui loquebatur .« Et non conuertar, id est non cessabo a persequendo et comprehendo donec deficiant ab infidelitate: et per hoc deficient, quod confringam illos, id est destruam terrenitatem illorum, ut alibi Psalmista: »Tanquam uas figuli confringes eos .« Et confracti non poterunt stare amplius, id est perseuerare in infidelitate sua: sed cadent subtus pedes meos, id est humiliabuntur sub me ad modum eorum qui pedibus diuitum humiliter prosternuntur. Et ut gressus ualeant ad persequendum et comprehendendum. Precinxisti me, scilicet muniens meos uirtute ad bellum, id est ad illorum inimicos debellandos, et per eos precinctos supplantasti, id est uinces insurgentes  in me, subtus me redigendos, id est Iudeos mihi subiicies: de quibus alibi per Psalmistam dicitur: »Insurrexerunt in me testes iniqui ,« et inimicos meos, id est gentiles per eos gressus dedisti, id est dabis mihi dorsum, id est sequaces et imitatores: ad modum sequentium qui post dorsum pergunt. Et hoc dixit superius uniuersaliter, ubi posuit cadent subtus pedes meos: sed hic per partes ostendit. Et odientes me, id est nolentes conuerti disperdidisti, id est disperdes: locum et gentem auferendo, et sic quod postea non repatriabunt: sed clamauerunt, nec erat qui saluos faceret, id est clamabunt in synagogis orando ut reducantur. Nec erit qui saluet eos reducendo de exsilio. Ad Dominum dico clamabunt non ad Deum alienum.  Nec exaudiuit, id est exaudiet eos ut reducat. Et non solum exsules fient: sed ego comminuam eos in uirtutibus ut puluerem ante faciem uenti existentes. Sicut puluis comminutus et a nullo imbre solidatus, ab impetu uenti cito rapitur et dispergitur, ita ipsi in uirtutibus comminuti, et ab imbre doctrine nolentes solidari, cito a spiritu maligno rapientur et perdentur. Et non solum hoc, sed etiam delebo eos de gloria in qua modo sunt: faciens eos ut lutum platearum, id est uiles et ab omni pretereunte calcandos: ut lutum uile est et calcatur. Et bene addit platearum. Lutum enim platearum frequentius calcatur: ipsi ita delebuntur, quod minime putant.

Me uero quem superare putant eripies resurgere  faciendo de contradictionibus populi, dicentis: »Hic homo non est a Deo qui non custodit sabbatum «, id est ulterius non poterunt mihi contradicere. Et me ereptum constitues in caput gentium, id est facies ut sim caput gentium; ut alibi per Psalmistam dicitur. »Dabo tibi gentes .« Et in Osee: »Dicam non populo meo, Populus meus es tu .« Et quia posset queri an sit habiturus gentes, respondet faciens apostrophen ad auditores, ut ipsas gentes magnificando sibi obnoxias reddat. uere caput gentium fiam, nam populus, quem non cognoui, id est uisus sum non cognouisse, non dando legem eis uel prophetas, seruiuit, id est seruiet mihi: et ad hoc non erit tardus, sed in auditu auris obediuit mihi, id est  quam cito aure corporis predicationem meam concipiet, mihi mox obediet. Et bene ponitur auris ad exprobrationem Iudeorum, quia cum illi et aure audissent, et testimonio Scripturarum, intellectu credere noluerunt. Gentes uero scriptis carentes, auditu solo acquieuerunt: dico quia gentes obedient: filii uero mei, id est Iudei qui filii mei esse debent, alieni a me facti culpa sua: iuxta illud propheticum: »Filios enutriui et exaltaui: ipsi autem spreuerunt me .« Mentiti sunt, id est mentientur: et hoc mihi, id est hoc continget ad honorem meum: dicentes illi filii: »Discipuli furati sunt eum, et dixerunt plebi: Surrexit .« Et hoc ad honorem Domini fuit. 53 Cum enim dicerent quod dormientibus custodibus  discipuli furati sunt, plane mendacium esse patuit. Qui enim tunc dormierunt, quomodo discipulos furantes corpus Christi cognouerunt? Et per hoc quod mentientur filii alieni inueterati sunt, id est in uetustate Ade remanebunt: nolentes per Christi resurrectionem renouari. Et ipsi inueterati claudicauerunt, id est errabunt a semitis suis recedendo, id est a subtilibus intellectibus Scripturarum suarum. Claudus autem dicitur qui uno pede recte, altero uero inequaliter pergit. Ita et ipsi claudicauerunt, intellectum unum rectum in Scripturis habentes, id est ad litteram; alterum uero tortum, id est allegoricum. Et uere mentientur: nam Dominus uiuit, id est, ego qui a Patre sum constitutus Dominus, in rebus uiuam quem dixerunt non  resurrecturum, iuxta illud, »tertia die resurget« . Et quia uiuam: benedictus, id est laudatus sit Deus meus et a me et a meis. Et exaltetur, id est glorificetur per resurrectionem meam: Deus auctor salutis, id est resurrectionis mee: Deus dico magnificans, id est magnificaturus in uirtutibus: salutes regis eius. Iuxta Apostolum: »Quos iustificauit, hos et magnificauit .« Magnos, inquam, faciet saluandos a me qui sum rex eius iuxta illud: »Constitutus sum rex ab eo .« Salutes uero ponit emphatice: dico magnificans: et hoc non ex meritis eorum, sed in primis faciens, id est facturus misericordiam Christo, id est regi suo Dauid, mihi scilicet in resuscitando: et post semini eius, id est spiritalibus  filiis eius eundo usque in seculum futurum, misericordiam faciendo de generatione in generationem. Hoc autem quod interponit, Deus, qui das, etc., apostrophe est ad Deum cum gratiarum actione de hoc quod superius ostendit Patrem daturum: et hoc sic dicit: Dico benedictus Deus et ita sit: benedictus sis Deus qui das, id est dabis mihi uindictas de Iudeis ut superius ostendit sic: Odientes me disperdidisti et comminuam eos et delebo eos, et benedictus sis qui subdis, id est subdes populos sub me, ut supra dixi: cadent subtus pedes meos, et populus quem non cognoui; etc. Et ideo adhuc benedictus sis, quia eris liberator meus ne cedam de inimicis meis iracundis, de Iudeis scilicet qui propter  iram solam flagellis cedent me et occident. Iracundus dicitur qui facile et absque ratione irascitur. Et non solum liberabis sed exaltabis me faciendo ne cedam; me dico, exemptum ab insurgentibus in me, id est a potestate eorum. Et antea quam exaltes, eripies me, resuscitando, a uiro iniquo, id est a potestate Iudeorum, qui singulariter uir dicuntur, eo quod in iniquitate unum sint, et propterea, quia exaltabis et eripies, confitebor tibi in nationibus, Domine, id est ueros confessores pariam: et in gentibus ut idem in Euangelio: »Alias oues habeo que non sunt ex hoc ouili. Et illas oportet me adducere, et uocem meam audient ,« et non solum confitebor ore, sed nomini tuo, id est ad honorem nominis tui psalmum dicam, id est  eas gentes bona operatione laudare faciam. Per has uero gratiarum actiones, nos reddere Deo gratiarum actiones instruit.



IN PSALMUM XuIII.

Titulus octaui decimi: Psalmus, attribuendus Dauid prophete: in finem, id est in Christum respicienti: uel in finem temporum, id est in tempore plenitudinis, unde Apostolus: Nos sumus in quos fines seculorum deuenerunt . Propheta preuidens predicatores ad instructionem Ecclesie a Deo mittendos: et eorum officio mirabili, legem per sanctum Spiritum exhibendam, que immaculata erit et sancta: ad successorum suorum instructionem, sancti Spiritus agilitate, quod futurum est quasi presens, sic gaudendo predicere  intendit.

54 Celi enarrant gloriam Dei, id est apostoli, qui sublimitate uirtutum dicendi sunt celi. Extra narrabunt, id est in propatulo, gloriosam essentiam Dei Filii, ut Ioannes euangelista: »In principio erat uerbum,« etc.  Et idem celi alia consideratione dicendi firmamentum annuntiant, id est annuntiabunt opera eius, id est sancta opera que processerunt ex manibus, id est affectionibus eius, id est opera que humanus existens corporaliter egit, ut Apostolus: »Non iudicaui me scire inter uos nisi Christum Iesum, et hunc crucifixum .« Et bene in hoc dicit eos firmamentum, cum enim in hoc  annuntiando firmi forent, fidei firmamentum infirmioribus erant. Quamuis enim Christum Deum et hominem licet mortuum et afflictum humanis quoque necessitatibus circumuentum; Dominum tamen omnium et regem Patrique consubstantialem annuntiando stulti ab incredulis esse iudicarentur, in hoc tamen firmi et immobiles nullatenus erubescendo persistebant, ut Apostolus: Non erubesco Euangelium: uirtus enim Dei est : et alibi: »Quod infirmum est Dei, fortius est hominibus .« Quia dixerat eos annuntiaturos gloriam et opera, ne putaremus quod indiscrete omnia omnibus annuntiarent, predicit eos cum discretione hoc acturos sic: dico quod et gloriam  et opera annuntiabunt, et hoc cum discretione. Nam dies diei eructat uerbum, et nox nocti indicat scientiam, id est ipsi dicendi dies, id est clari et fulgidi in doctrina illis qui sunt dies, id est splendidi in intellectu, ut Paulus Dionysio, eructant uerbum: Filium Dei scilicet, id est ex profunda et interiori sapientia ipsis a Deo data profertur essentia uerbi Dei ad modum ructantium ex interioribus productum. Unde Apostolus: »Spiritualibus spiritualia comparantes .« Et ipsi etiam existentes nox, id est parui et non fulgidi multum in doctrina, quantum ad illos qui sunt nox in intellectu, id est parui et non fulgidi, indicant scientiam eis, id est illa que eorum scientia, id est secularis intellectus capere non potest; unde Apostolus: »Lac  uobis potum dedi, non escam :« et alibi: »Non potui uobis loqui quasi spriritualibus, sed quasi carnalibus :« et hoc faciunt mirifice. Nam non sunt loquele neque sermones, etc., id est, non sunt lingue adeo diuerse, neque sermones adeo ornati, neque in dialectica neque in rhetorica, quorum non audiantur, id est in quibus non audiantur uoces eorum. Quorum ponit pro ablatiuo more Grecorum, id est nulla est lingua neque ornatus sermonum quos ignorent: et quibus nequeant adaptare uoces suas, ut in actibus Apostolorum: »Loquebantur uariis linguis apostoli .« Et hec non annuntiabunt in occulto uel paucis, sed dilatate. Nam in omnem terram exiuit, id est exiet, sonus, id est  fama eorum, et in fines orbis terre uerba, id est predicatio eorum. Unde Propheta: »In insulis que procul sunt dicite: Qui dispersit Isrel congregabit eum, etc., .« Eorum dico dicentium Deus pater posuit tabernaculum suum in sole, id est Domini, cum hominem in quo uerbum suum militauit, ad modum equitum in tabernaculis militantium, posuit in estu tribulationum, et ipse positus non inuite sustinuit: sed qui per prophetas militauerat, ipse in persona sua exsultauit ad currendam uiam, id est ad cito complendam Patris obedientiam, que fuit ei uia ad gloriam ex eo tempore quo fuit procedens de thalamo, id est de uirginis utero: suo, id est sibi congruo: ipse dico existens tanquam sponsus, id est in illo reuera factus sponsus carnis humane, quam  sibi tunc coniunxit. Secundum diuinitatem dico carnis sue sponsus: De qua desponsatione in canticis sponsa Ecclesia Synagoge dicit: »Egredimini, filie Sion, et uidete regem Salomonem in diademate, quo coronauit eum mater sua in die desponsationis illius .« Est et Ecclesie sponsus: et si non adeo, ut idem in canticis: »Quam pulchre sunt mamme tue, 55 soror mea sponsa :« sed Ecclesie sponsus secundum adoptionem gratie tantum. Carnis uero sue secundum unionem persone. Thalamum dicit uterum uirginis eo quod in eo carni sponse, Dei uerbum coniunctum est, ut in thalamo sponsus sponse coniungitur. Dico quod exsultauit ad currendam uiam, et in ea currenda non  fuit debilis: sed ut gigas fuit, id est fortis ad comparationem gigantis quem nullus impedire potest: dico quod fuit procedens, et quamuis ex thalamo uirginis processit: tamen egressio eius, id est genitura eius est a summo celo, id est a Patre, qui celum est, dignitate Deitatis et sublimitate. Summum uero dicitur: non quod maior sit Filio, sed quod ab eo ineffabiliter Filius genitus est iuxta illud: »Generationem eius quis enarrabit ?« Et quamuis secundum egressionem alius sit in persona, tamen occursus eius est usque ad summum eius, id est occurrit usque ad summitatem diuinitatis eius scilicet patris. Quod est dicere: Licet alius in persona, equalis tamen est in essentia. Et bene ponit occursum, a similitudine eorum qui sibi occurrunt, ut in unam  massam conueniant: ita et Filius Patri in summitate occurrit, id est cum eo in diuinitate conuenit: secundum uero translationem Hebraicam, in qua habetur: »In sole posuit tabernaculum suum in eis,« sic dicetur, dixi quia celi enarrant gloriam et opera; et in omnem terram exiuit sonus eorum, et in fines orbis terre uerba eorum, et uerum est: quia in eis, id est per eos posuit Deus tabernaculum suum, id est humanitatem Filii sui, in sole, id est in manifesto: quam prophete obscure predixerunt: et hoc etiam per eos posuit in sole, quod ipse tanquam sponsus procedens de thalamo suo, exsultauit ut gigas ad currendam uiam. Expositio non mutatur: ecce ostensio operum et scientie: unde supra dixit, opera manuum eius annuntiat firmamentum,  et nox nocti indicat scientiam: et gloriam Domini posuit per eos in sole: hanc scilicet quod a summo celo egressio eius, et occursus eius usque ad summum eius: et huius expositio non mutatur. Solem quia apertus omnibus est pro aperto ponit; et cum ipse tantus sit quod a summo celo egressio eius: et occursus eius usque ad summum, non est aliquis audientium qui se abscondat a calore eius, id est qui rationibus infidelitatem suam possit protegere ab expugnatione spiritus eius, qui per predicatores eius loquitur. Abscondere dicit a similitudine pugnantium, qui protegendo se sub clypeis abscondunt: ipsi uero infideles querentes se abscondendo humanis rationibus protegere, et excusabiles facere non possunt iuxta Salomonem: »Non  est fortitudo neque sapientia contra Deum« : Calorem uero dicit Spiritum sanctum eo quod sicut calor aquam in glaciem induratam resoluit, ita Spiritus sanctus in peccatis et in infidelitate induratos: in fide et uirtutibus resolutos facit; de quo Dominus in Euangelio dicit: »Cum uenerit,« id est cum apostolis datus per eos loquetur, »ille arguet mundum,« id est inexcusabiles reddet mundanos: »de peccato quidem: quia non crediderunt in me,« id est conuincet eos inexcusabiles esse de hoc quod non crediderunt in me, id est de infidelitate sua: que peccatum antonomastice est, cum fidei uirtus omnium uirtutum fundamentum sit: »De iustitia autem: quia ad Patrem uado,  et iam non uidebitis me ,« id est ipsi prius dicebant se non posse iustificari, cum nullum haberent omnino iustum, ad cuius comparationem iusti fierent: sed de iustitia quam habere nolunt non ulterius erunt excusabiles. Nam ego penitus iustus sum et sine macula, ad cuius exemplum iustitiam habere possunt, et per hoc conuincetur a Spiritu sancto me iustum penitus esse et sine macula: »quia ad Patrem uado,« et ita quod iam non uidebitis me corporaliter affligi et angustiari et crucifigi sicut uidistis: sed amodo gloriosus ero et immortalis. Nisi enim iustus et sine macula penitus essem, non utique sic gloriose ad Patrem ascendendo immortalis fierem. »De iudicio uero, quia princeps 56 huius mundi iam iudicatus est :«  Ac si dicat illi prius per iudicium, id est per damnationem originalis peccati, sic se de infidelitate et iustitia excusabant, ad quid fidem et iustitiam haberemus? Nunquam adeo fideles et iusti erimus, quod iudicium, id est damnationem originalis peccati non subeamus, sed de hoc iudicio, id est per hoc iudicium non ulterius excusare se poterunt: quia princeps huius mundi, id est diabolus, qui hucusque mundi iudicium habuit, iam iudicatus est a me, id est, ablatum est potentie eius imperium, ne in fidelibus et iustis ius originale ulterius habeat.

Hoc incidenti exposito, ad psalmum redeamus: dico quod non est qui se abscondat a calore eius: per quem calorem dabitur lex. Et lex Domini scilicet  Filii per calorem eius data est immaculata, et hoc exponit, id est conuertens animas a peccatis, non solum corpora ut uetus lex, que timore pene membra, non uoluntates a peccatis retrahat: quod est ac si dicat: immaculata est, id est immaculatos faciens, adiutrice gratia cooperante. Et testimonium, id est lex Domini, est fidele, id est fideles faciens. Lex autem ideo testimonium dicitur: quia sicut testimonium a Patre, Filio dimissum, hereditatis pignus est et retentio: sic et lex a Deo nobis dimissa, eterna hereditatis nobis pignus est et arrha: et ipsum testimonium est prestans paruulis, id est, humilibus sapientiam, id est intellectum spiritualem, iuxta illud Euangelii: »Abscondisti hec a sapientibus, et reuelasti ea paruulis :« et iustitie Domini recte sunt, id est precepta illius Domini iustitie dicenda recta sunt: et inde hoc probatur, quia ipsemet auctor preceptorum prius ea compleuit: ut in Actibus apostolorum: »Que cepit iehsu facere et docere :« et sunt letificantes corda fidelium: non contristantes ut uetus lex timore pene, ut Dominus in Euangelio: »Iugum meum suaue est, et onus meum leue ;« et preceptum Domini illuminans oculos cordis in intellectu: hoc uero idem est equipollenter quod supra posuit: Sapientiam prestans paruulis, sed ad hoc repetit ut causam interponat: quare oculos illuminet: ideo scilicet, quia lucidum est, id est manifestum ad intelligendum, non  obscure ut uetus lex: et per illud preceptum concipitur timor Domini sanctus, id est sanctos faciens iuxta illud Sapientis: »Qui timet Deum faciet bona .« Et quia sunt duo timores, seruilis scilicet et castus, et uterque sanctus: uterque enim a peccatis cessare facit: determinat de quo hic intendat sic: timor dico permanens in seculum seculi, id est semper postquam habetur duraturus, castus scilicet timor, de quo Apostolus: »Charitas nunquam excidit :« seruilis uero timor, adueniente casto, expellitur, Ioanne Apostolo testante: »Perfecta caritas foras mittit timorem :« has uero laudes de lege Dei posuit: ut successoribus eam suscepturis commendaret. Repetit uero duas de superioribus laudibus,  addens aliam quam non dixerat, ut ex his aliud addat. Et quia iudicia Domini, id est precepta que iudicantur complenda in lege Domini: sunt uera, et hoc est quod superius dixit: iustitie recte: et quia sunt iustificata, id est iustos facientia: et hoc est quod superius posuit. Timor Domini sanctus: sed hoc tertium quod sequitur non fuit superius positum hoc scilicet, et quia sunt in semetipsa euntia, id est se concordia, non discordantia ut iudicia secularia: desiderabilia sunt, id est desiderari debent super aurum et lapidem pretiosum multum, et per has summas diuitias innuit quia omnibus diuitiis desiderabiliora sunt, et dulciora sunt animabus fidelium super mel et fauum intransitiuum est, id est super mel faui, quod delectabilius  est melle iam expresso. uel potest legi non intransitiue, quoniam utrumque mel satis delectabile est: et per has duas delicias, que dulcissime sunt, denotantur omnibus deliciis esse dulciora, ut alibi Psalmo: »Quam dulcia faucibus meis eloquia tua .« Et hoc ab auctoritate sic ostendit: uere desiderabibilia 57 et dulciora. Etenim seruus tuus scilicet non faciens se liberum suum, sed seruum, et per omnia tibi obedientem. Custodit ea: qui aliter non custodiret, id est non inuitus sed diligenter, et cum summa custodia complet ea, et bono suo custodit. Nam in custodiendis illis est retributio multa, et bene ponit custodiendis: hec enim retributio est solummodo que pro illis custoditis in futuro retribuetur, sed  hoc est quod a Deo custodiri permittuntur summa retributione.

Dico, quia seruus tuus custodit iudicia tua: delicta uero quis intelligit esse custodienda? Nullus scilicet, nec ille qui facit. Ergo, Domine, munda me ab occultis meis delictis, que ab occulto fomite mei peccati oriuntur. Ideoque occulta dicuntur. Et ab alienis , parce seruo tuo, id est parce mihi ne maculer ab his que a suggestionibus aliorum, uel ab instinctu diaboli nascuntur. Ideoque aliena dicuntur: de quibus Sapiens dicit: »Fili mi, si te lactauerint peccatores, non acquiescas eis .« Dico: munda et parce. Et bono meo hoc facies. Nam si delicta non fuerint dominata mei, id est, non  habuerint me in dominio suo ut seruiam eis: »Omnis enim qui facit peccatum, seruus est peccati .« Tunc immaculatus ero, id est innocens. Et tunc emundabor, id est mundus ero a delicto maximo, id est a superbia, que delictum maximum recte dicitur eo quod per illam primum a Deo recedimus. Cum enim inobedientes sumus, contra Deum superbimus. Et per eamdem multi ad ultimum expugnantur, cum calcatis uitiis de sanctitate sua in se gloriantur. Unde Prosper: »Sola superbia cauenda est in rectis factis.« uel sic: Si mei inimici, id est delicta que predixi non fuerint dominati mei. Et non mutantur. Tunc uero dicuntur non dominari peccata, cum, solum fomite instigante, actus non sequitur uel consensus. Unde Apostolus: »Non ergo regnet peccatum  in uestro mortali corpore, ut obediatis concupiscentiis eius .« Quasi dicat: Est peccatum in mortali corpore nostro, sed non regnet. Et me emundato, erunt eloquia oris mei, talia ut complaceant tibi, id est laudes, prophetie mee et orationes mee tibi placebunt, que aliter non placerent. »Non est enim speciosa laus in ore peccatoris .« Et non sola eloquia placebunt, sed et meditatio cordis mei, id est quidquid meditabor erit in conspectu tuo, id est in beneplacentia tua semper, id est tibi placebit semper, o Domine adiutor meus, id est cooperator ut bene operer, et redemptor meus a uitiis, ne peccem.



IN PSALMUM XIX.

Titulus decimi noni. Psalmus Dauid prophete. In  finem, id est in Christum respicientis. uel in finem, id est in consummationem temporum, ut in superiori psalmo. Propheta preuidens Christum regem nostrum cum pro nobis bellaturus sit contra diabolum, et sacerdotem etiam nostrum esse futurum, cum pro nobis corpus et animam Deo sit in cruce oblaturus, orat Deum Patrem pro eo, ut eum in passione pro se orantem exaudiat. Et scilicet ut non cedat et resurgat. Et pro humano genere ut saluetur, eum orantem exaudiat, et desideria eius compleat et consilia confirmet. Et non ideo orat, ut pro eo necesse sit orare, sed ut hoc futurum ostendat. Et ad exemplum contemporaneorum suorum, quantum huiusce rei desiderium habuerit innuat. Nobis etiam  in tempore plenitudinis exemplum bone dilectionis erga eum habende dimittat.

Exaudiat te, o Christe, id est sic ut impetres audiat te Dominus, Pater uel Trinitas orantem pro te et membris. In die tribulationis, id est in tempore passionis, oraturum scilicet et affectione et uerbis et obedientia, ut in sequentibus exponetur. Dico, exaudiat, in hoc scilicet. Protegat te pro nobis in passione pugnaturum, ne cedas. Et nomen Dei Iacob sit inde causa, id est hoc quod queris magnificare nomen Patris, quem Iacob Deum reputat, id est fortes luctatores 58 contra uitia. uel qui erit non solum Deus Iudeorum, sed etiam gentium, que sunt Iacob, id est supplantantes benedictionem, et iuniores, ut Iacob iunior fuit, qui et Esau supplantauit  . Dico, nomen Dei Iacob magnificandum, ut idem in Euangelio: »Non quere gloriam meam, sed eius qui misit me .« Cum autem orat ut pugnans pro nobis protegatur, eum regem inducit: regum enim est pro sui regni salute pugnare. Et non solum protegat: sed et mittat, id est det tibi auxilium. Quod est dicere: Sit auxiliator ut mortem et diabolum uincas. Et hoc de sancto procedat, id est propter sanctitatem tuam, que tanta est ut te adiuuet. Et tueatur te; idem est quod supra posuit, protegat, quod repetit ut causam addat. De Sion scilicet tueatur te, id est propter speculationem tuam, quia specularis eterna et reparationem hominum futuram. De, causatiua particula est. Et memor sit ut ad effectum perducat.  Omnis sacrificii tui, id est singularum iniuriarum et obedientiarum quas pro hominibus patieris, que erunt Deo dulcia sacrificia. Et holocaustum tuum, id est illud supremum sacrificium, quod te totum in cruce Deo pro nobis offeres, pinque fiat, id est delectabile Deo: a similitudine pinguium, que delectabilia erant ad sacrificandum. Et bene ponit holocaustum: Holon enim totum, causis autem incensio sonat: ipse uero fuit holocaustum, id est totus et in corpore et in anima igne passionis incensus. Hic autem eum sacerdotem inducit. Sacerdotum enim est pro populo sacrificare. Cum uero Christus sic Deo sacrificauit, pro sui resurrectione, membrorumque salute, ipsa obedientia Patrem orauit. Tribuat tibi secundum cor tuum, id est quidquid cor tuum  desiderabit, id est resurgere et homines saluare. Et hoc idem est in sententia, quod et superius posuit: scilicet memor sit omnis sacrificii tui; sed ideo sic ponit, ut ex nimia affectione ostendat non solummodo sua obedientia, sed etiam pro nobis bona cordis affectione oraturum. Et cum non solum sis inde habiturus qualemcunque cordis affectionem, sed affectionem cum summis et ineffabilibus consiliis disponendam, omne consilium tuum confirmet, id est omnia consilia tua firma faciat et efficacia, scilicet ut contingat cecitas in Isrel, iuxta Apostolum: »Ut plenitudo gentium intret ,« et ut uetus chirographum Ade morte tua soluatur: et contra multa que ineffabilia sunt. Et cum hoc continget,  letabimur ego et mei similes in salutari tuo, id est in saluatione tua. Et non solum letabimur, sed nos hic bene operantes in nomine tuo, id est in honore nominis tui: non ad honorem nostrum: magnificabimur, id est magni et gloriosi per te erimus in participatione immortalitatis et benedictionis tue, ut in Euangelio Dominus: »Iusti fulgebunt sicut sol .« Et Apostolus: »Quos uocauit, illos magnificauit [al., glorificauit] ,« hoc interposito, reuertitur ad orationem sic: Dico, memor sit. Et tribuat tibi secundum cor tuum: et impleat Dominus omnes petitiones tuas, has scilicet: »Pater, clarifica Filium tuum .« Et alibi: »uolo, Pater, ut ubi ego sum, illic sit et minister meus .« Et hoc potuit intelligi superius  ubi posuit: Tribuat tibi, etc. Sed ad hoc ponit ut innuat non solum desiderio, sed hoc etiam se uerbis oraturum. Et ne putaretur ex dubietate orare, sed se hoc quod orat certissime scire futurum, sic confirmat: Quamuis sic orem, tribuat tibi, etc. Tamen nunc cognoui, id est iam certus sum; non solummodo cum fiet, cognoscam quia saluum fecit, id est faciet Dominus pater Christum suum, Iesum scilicet, id est resuscitabit. Et exaudiet illum orantem pro membris. Et hoc de celo sancto suo, id est pro hoc quia est celum sanctum eius in sublimitate uirtutum; et hic de causatiuum est. uel hoc scilicet exaudiet; quod salus, id est saluati per eum dicendi salus emphatice, erunt in potentatibus, id est in potentiis dextere eius, id est erunt potentes in uirtutibus que dicuntur  dextera Dei, eo quod digniora sunt presentibus bonis ut dextera leua dignior est. Presentia 59 uero bona dicuntur leua, eo quod sint minus digna, ut in Cant. sponsa de sponso: »Leua eius sub capite meo: et dextera eius amplexabitur me .« Dico quod saluati erunt potentes in dextera. Non saluati autem hi, id est alii eorum potentes in curribus. Et hi, id est alii in equis. Quod est dicere: Erunt potentes in seculari pompa: alii plus, alii minus. Per currus maior pompa; per equos uero minor designatur: maior enim triumphus erat qui in curribus, quam qui fiebat in equis: Dico quod illi potentes erunt in curribus et in equis. Nos autem, talia contemnentes, in nomine Domini Dei nostri bene operantes inuocabimus, id est orabimus  eum uoce, operibus et bona affectione. Dixi quod illi potentes in curribus et in equis erunt. Et per hoc putant se felices et stantes firmiter et expeditos ad omnia facienda. Ipsi autem per hoc obligati sunt, id est impediti ne salutem suam operentur. Et qui bene se stare credunt, ceciderunt in mortem uitiorum. Nos autem quos depressos putant, surreximus per bona opera a peccatis, et non per nos, sed erecti sumus a te. Dixi quod letabimur in salutari Christi et magnificabimur; et ut hoc sit, Domine pater, saluum fac resuscitando regem Filium tuum: et tu rex exauditus, exaudi nos, a damnatione originali educendo nos, id est me et mei conformes, in die qua inuocauerimus te, id est quam cito te orabimus: illi  qui uiui erunt opere et deuotione; illi uero qui mortui affectione spirituali.



IN PSALMUM XX

Titulus uigesimi. In finem Psalmus Dauid. Et hic ut superior exponitur. Hic intendit propheta quod in superiori psalmo orauit, ad fidem nostram et contemporaneorum suorum enuntiare, Christum scilicet uiriliter acturum, et orbem saluaturum, et inimicos iuste, et in hoc seculo et in futuro damnaturum. Et hoc sic dicit:

Domine pater, rex, id est iehsu Filius tuus, letabitur in uirtute tua, id est tu dabis ei uirtutem constantie in passione: et in ea sic uiriliter aget quod ad letitiam uictorie resurgendo perueniet. Et non solum pro uirtute tua letabitur, sed exsultabit uehementer  super salutari tuo, id est de saluandis tuis per se. uel exsultabit uehementer super salutare tuum respiciens, id est considerans illos quos per eum saluabis. Et uere letabitur, et exsultabit. Nam desiderium cordis eius tribuisti, id est tribues, ei, id est resurgere et mundum saluare: Et non fraudasti eum, id est non diminues eum uoluntate labiorum eius, id est bona uoluntate, quam ut compleas, labiis orabit, id est resurgere et mundum saluare. Et hoc est illud idem quod dixit: Desiderium cordis eius tribuisti ei; sed ad hoc iterum sic ponit, ut eum non solum desideraturum, sed etiam oraturum ostendat. uel non fraudasti eum, denegando uoluntatem labiorum eius. Et ecce causam quare tribues et non fraudabis. Quoniam preuenisti eum, id est preuenire  facies eum omnes alios: in benedictionibus, id est in exaltationibus dulcedinis uirtutum, id est exaltabis eum pre omnibus sanctis in dulcedine uirtutum, adeo scilicet ut nichil peccati sit in eo, quod nulli alii continget. Iuxta illud: »Nemo mundus a sorde, nec infans cuius est unius diei uita super terram .« uel preuenisti, id est in principio incarnationis sue pones eum in benedictionibus dulcedinis, id est immunitatis a peccato, et in uirtutibus, cum ceteri prius soleant poni in maledictionibus originalis peccati, quod in baptismo deletur. Et per hoc dignus erit ut non fraudetur. Et exponit ipsam uoluntatem sic: et quia adeo dignus a te fiet, quod sic preuenies eum, posuisti ei, id est dabis ei in capite, id est in initio predicationis sue, coronam,  id est collectionem fidelium, qua circumdabitur et ornabitur ut caput corona. Coronam dico sanctam de lapide pretioso, id est de lapidibus pretiosis: de apostolis scilicet qui fulgidi sunt in uirtutibus et Deo cari: sicut lapis pretiosus fulgidus et omnibus charus est. Et postea uitam petiit, id est petet a te 60 et affectione et bona operatione. Et tribuisti, id est tribues ei, post completam obedientiam, longitudinem dierum, id est longissimam uitam, duraturam in seculum istud presens, et in seculum seculi huius subsecutiuum, id est semper, ut ait Paulus apostolus: »Christus resurgens ex mortuis iam non moritur, etc.«  Et ipse uolet habere magnam gloriam in resurrectione: Et magna erit  gloria eius in salutari tuo, id est in saluatione tua, quando suscitabis eum a mortuis. Et ipse uolet habere gloriosa et decora membra. Et tu impones, id est fundabis super eum ut sit firmamentum et caput eorum, gloriam, id est gloriosos scilicet, et magnum decorem, id est magnifice decoros in uirtute et sanctitate. Unde Apostolus: »Superedificati super fundamentum apostolorum et prophetarum, etc.«  Et dignum erit ut super eum imponantur.

Quoniam dabis eum in benedictionibus membrorum suorum, id est in exaltationibus, ut exaltet in uirtutibus suos, de generatione in generationem usque in seculum seculi. Interposita causa, reuertitur ad bona que daturus est ei Pater, que enumerare cepit: Dixi quia uolet: et impones super eum magnum  decorem. Et uolet etiam letari de gaudio beatitudinis suorum in futuro. Et tu letificabis eum in gaudio suorum quod habebunt cum uultu tuo, id est quando erunt in presentia tua in celis. Unde Apostolus: »Rapiemur obuiam Domino in era, et sic semper cum Domino erimus .« Et merito habebit per te hec omnia que dixi: Quoniam ipse rex sperat, id est spem habebit in te Domino: non in terrenis, et ideo non commouebitur a bono proposito suo. In misericordia sui Altissimi confidendo, ut idem in Euangelio: »Non mea uoluntas, sed tua fiat .« Facit apostropham ad ipsum regem satagendo de saluandis, et enuntiando de damnandis sic: Dixi quod sic gloriosus eris: sicut ostenditur continget. Et cum sic gloriosus  eris, inueniatur manus, id est potentia uirtutis tue omnibus inimicis tuis, tam Iudeis quam gentibus, id est cognoscant te potentem et ad te conuertantur. Manum ponit pro potentia, quia in manibus operamur et uirtutem habemus. Et si per se non possunt inuenire cum debiles sint, dextera tua, id est potentia misericordie tue inueniat per predicatores omnes qui te oderunt, tam Iudeos quam gentes, tibi credere et obedire nolentes. Non dicit omnes, ideo quod omnes inueniendi sint: sed tamen ex affectione nimia pro omnibus orat. Oro ut inuenias omnes qui te oderunt. Et uere multos inuenies, etsi non omnes. Eos uero quos non inuenies, pones ut clibanum ignis, id est similes clibano ignito. Quia sicut interius clibanus ardet, ita ipsi interius mala  conscientia ardebunt; in tempore uultus tui, id est ire tue: in die iudicii scilicet. Unde Paulus: »Testimonium reddente conscientia eorum, et cogitationum inter se inuicem accusantium .« Quia uero in uultu ira solet apparere, uultum pro ira ponit: ut alibi Psalmista: »uultus Domini super facientes mala ,« et non solum ponentur ut clibanus: sed et Dominus conturbabit eos tristitia et metu: in ira sua, id est quando uidebitur eis iratus dicendo: »Discedite a me, maledicti,« etc.  Et eos conturbatos deuorabit, id est submerget ignis eternus: ut in Euangelio: »Ibunt hi in supplicium eternum .« Et non tantummodo eos conturbabis: sed fructum,  id est filios, imitatores scilicet, eorum perdes, de terra uiuentium delendo, ut alibi Psalmista: »Deleantur de libro uiuentium, et cum iustis non scribantur ,« et non solum de terra uiuentium, sed hic etiam perdes semen, id est eosdem filios eorum, a filiis hominum segregando hic, id est a fidelibus Ecclesie, qui sunt imitatores prophetarum et apostolorum, qui fuerunt homines, id est rationabiles: Dixi quod pones eos et conturbabis; et merito. Quoniam declinauerunt in te mala, que timuerunt super se uentura, si te regem suum facerent, scilicet amissionem loci et gentis. uoluerunt enim te mala passionis passurum, ne locum et gentem amitterent. 61 Unde Caiphas: »Expedit ut unus moriatur homo, et non tota gens pereat .« Et cogitauerunt consilia, que non potuerunt stabilire, id est me in morte detinere, sicut ipsi ad Pilatum dixerunt: »Iube custodiri sepulcrum ,« etc. Et inde hec cecitas eis continget ut hec consilia cogitent. Quoniam pones eos dorsum, id est spretos a te, ut res que post tergum abiicitur, dorsum, eos emphatice dicit. Et ne putaremus quod nullius esset postea miserturus, sic addendo determinat: Dico quia pones eos dorsum, et non omnes. Nam preparabis adhuc, id est restitues; uultum eorum, id est uisus eorum mentis qui exstinctus est per infidelitatem. Et hoc non in omnibus, sed in reliquiis, id est in illis quos relinques saluandos, unde Apostolus: »Reliquie salue fient .« uel preparabis uultum eorum in reliquiis tuis, id est  per Eliam et Enoch, quos ad hoc opus uiuos reliquisti; et ut hec omnia fiant, o Domine, exaltare, id est potens appare; in uirtute tua, id est exercendo uirtutem tuam quam predixi, scilicet resurgendo, et tuos glorificando, et inimicos perdendo. Nos autem cantabimus et psallemus uirtutes tuas, id est celebrabimus has uirtutes tuas, cantico bone affectionis, et psalmo, id est bona operatione; quod est dicere: Ad honorem uirtutum tuarum bene cogitabimus et operabimur.



IN PSALMUM XXI.

Titulus uigesimi primi. In finem pro assumptione matutina psalmus Dauid. Quod sic exponitur: Psalmus iste attribuendus est Dauid, id est Christo tendenti in finem, id est in uictoriam que finis est cursus  obedientie eius. Ubi uero nos hic habemus in finem: Hebrei habent, uictori. uel in finem, id est in perseuerantiam; Dauid dico agenti pro assumptione matutina, id est pro resurrectione que contigit mane, in qua Deus eum assumpsit de humilitate ad gloriam; de mortalitate ad immortalitatem. In Hebraica uero translatione habetur pro cerua matutina, quod idem est in sententia. Quasi dicat: Agenti pro cerua matutina, id est pro letitia cerue, id est humanitatis sue in mane gauisure. Quod est dicere: Pro letitia resurrectionis. Cerua uero Christi humanitas per similitudinem dicitur. Ceruarum enim et etiam ceruorum est mane pro diei aduentu nimis gaudere; ita et Christi humanitas in matutina sua  resurrectione pro eternitatis aduentu gauisa est. Bene uero feminine ceruam ponit, cum eius humanitas incarnati uerbi sponsa dicatur. Et est hic uox capitis, quiddam unde posset dubitari, ut soluat postea proponentis: quare scilicet eum Deus, cum adeo iustus esset, in passione dereliquisse uisus est cum sic permiserit eum affligi. Orat etiam de constantia in passione, et de resurrectione ostendendo potissime ad instructionem fidei nostre, etiam genus passionis sue, et quis fructus inde sit futurus. Et hoc sic dicit:

Deus qui omnium communiter es. Et Deus meus specialiter, id est mihi personaliter unitus: uel, Deus meus, cui specialiter pre omnibus obedio; respice me, auxiliando ne cedam; et ut resurgam, quem Iudei  reputando uilem dedignantur respicere ut misereantur. Et hoc quod breuiter ponit, respice, in sequentibus late exponit. Dico Deus meus; et cum sis Deus meus, specialiter querendum esse uidetur: quare me dereliquisti? id est quare uisus es me dereliquisse? Sequitur solutio. uerba delictorum meorum, membrorum futurorum, id est postulationes quas mei futuri faciunt, pro delictis suis purgandis: petunt ut sis longe a salute mea corporali, id est ut non salues me a morte corporis. Non ponit uerba eo quod uerbis agant, sed quia sicut aliquis uerbis postulat; ita et miseriis delictorum suorum ad eum clamabant, sicut de sanguine Abel ad Cain a Domino dictum est: »Ecce uox sanguinis fratris tui Abel clamat ad me 62 de terra .« Quasi  dicat: Postulationes meorum pro ablutione delictorum suorum, sunt causa quare a te sic derelinquar. uel potest esse remotio sub interrogatione, sic: Dico, quare me dereliquisti? An uerba delictorum meorum, id est petitiones peccatorum que fecerim agunt hoc ut sis longe a salute mea corporali. Quod est dicere: Expetunt hoc delicta mea ne me salues? Non scilicet. Et exponit in quo uideatur esse derelictus, sic: Dico, dereliquisti. Et uere uisus es dereliquisse, o Deus meus, specialiter. Nam ego clamabo, id est uidebor a Iudeis clamare mentis affectione, per diem totum passionis mee ut euadam. Et non exaudies, id est uideberis me non exaudire; uel reuera clamabo et uoce et affectione, ut liberer, nolens tamen exaudiri; sed ad confortationem debilitatis  meorum qui timentes in tormentis futuri sunt, ne postea de premio desperent clamabo: et non exaudies ut liberer, ut in Euangelio: »Pater, si possibile est, transfer calicem hunc a me: uerumtamen non quod ego uolo, sed quod tu .« Et nocte, id est in mane resurrectionis cum adhuc tenebre noctis erunt; clamabo ad te, non uerbis, sed ipsa obedientia mortis, id est clamor ille non cedet ad insipientiam mihi, id est non inde a te reputabor insipiens et indignus impetratione, sed tunc exaudies me resuscitando. In alia translatione habetur: Et non silebis, id est respondebis mee petitioni, non loquendo sed resuscitando. uel sic: Et non silentium mihi a te erit, sed responsio. Et hic eadem sententia  est: Dico, uisus es dereliquisse, et esse longe a salute mea; et non exaudies. Tu autem, id est tu; quamuis hoc sit, habitas, id est indesinenter manes, licet uidearis elongatus. In me Sancto sanctorum, antonomastice, uel quia dixerat se derelictum esse in morte propter uerba, id est propter petitiones delictorum suorum membrorum ut compleantur, ne putaretur quod similiter per omnia exaudirentur; hoc totum remotio sic esse potest: Dico quod uerba delictorum illorum postulant ut sis longe a salute mea; et in hoc exaudiuntur, et tamen non putent se per omnia exaudiendos esse, o Deus meus. Nam ego clamabo, id est mei clamabunt ad te per diem, id est per prosperitatem, ne deficiat, et non exaudies. Et nocte, id est per aduersitatem, ut deficiat. Et non  exaudies; et hoc quod non exaudientur, non erit ad insipientiam mihi, sed ad utilitatem et doctrinam. Nam, iuxta Apostolum: »uirtus in infirmitate perficitur .« Et alibi Psalmista: »Disciplina tua correxit me,« etc.  Dico quia non exaudies, et ideo uideberis elongatus. Tu autem habitas, id est, tamen non exaudiendo, in sancto, id est in sancta collectione membrorum meorum. Unde propheta: »Inhabitabo in illis, et ero illorum Deus .«

Ostensa quadam causa, quare uideatur derelictus, adiungit aliam uehementiorem, sic. Dico: Dereliquisti. Et uere uideris dereliquisse, o tu, laus Isrel, quem laudauerunt bona deuotione et operatione patres antiqui de genere Isrel. uel qui futurus es per me laus  meorum Isrel futurorum, id est, te in contemplatione uisurorum. Nam in te sperauerunt patres nostri, qui minus digni quam ego fuerunt. Dico, sperauerunt; et ideo liberasti eos a tribulationibus. Et non solummodo sperauerunt, sed ex ore ad te clamauerunt et salui facti sunt. Et hoc illud idem est quod superius posuit: Liberasti eos; sed ob aliam causam repetit, scilicet quia dixerat: Ad te clamauerunt. Et non solummodo salui facti sunt, sed in te sperauerunt, et non sunt confusi, id est superati ab hostibus, sed uictores fuerunt ut filii Isrel sub Moyse. Hic per litteram minus dicitur, et magis intelligitur. Nam cum dicit, non sunt confusi, intelligitur quod uictores fuerunt. Dico quod illi salui facti sunt. Ego autem adeo iustus, sum uermis et non homo, id est, uideor adeo  uilis ad interficiendum ut uermis, qui sine quolibet respectu damni perimitur. Et nec etiam homo ab 63 eis esse reputor, id est ita me interficiunt, quasi non essem homo. uel ita: Ego sum uermis, id est uermi similis. Nam sicut uermis de nuce uel de aliquo fructu sine semine nascitur, sic et ego de uirgine sine semine natus sum: et non homo simpliciter, sed etiam Deus, et cum in tantum dignus sim ut uermis sim et non homo, tamen sum opprobrium hominum, id est tantum uideor eis uilis, quod omnibus hominibus, quorum sum particeps nature, opprobrium esse uidear. Et, ut uehementius dicam: sum abiectio plebis, id est purgamentum omnis plebis cum interficior, sicut sordes cum a domibus abiiciuntur  eas purgant. Et quia sum opprobrium et abiectio, omnes uidentes me, id est, considerantes me talem, id est opprobrium et abiectionem, non Deum et hominem, deriserunt me, conspuendo et colaphizando. Et non solum sic me deriserunt, sed etiam locuti sunt labiis, non corde solo; et loquendo mouerunt caput derisorie. Dico, locuti sunt, dicentes: Sperauit in Domino, id est dicit se sperasse in Domino; eripiat eum de potestate nostra. Saluum faciat eum a morte, quoniam uult eum, id est diligit eum sicut ipse asserit, ut in Euangelio: »Confidit in Deo, liberet nunc eum si uult,« etc. . Et hoc totum est ac si dicat: Hec est causa quare derelictus uideor. Nam patres nostros qui minus me digni fuerunt, exauditos de tribulationibus liberasti. Me uero  qui usque adeo dignus sum, ut tibi sim consubstantialis, ita uilem ut uermem, et opprobrium, et abiectionem, et derisum esse permisisti. Soluto quod proposuit, et incidentibus causis expositis, orat ne se Deus inadiutum relinquat ex toto, premittendo quoque meritum per quod dignus sit exaudiri. Et hoc sic dicit: Ipsi sic omnes deriserunt me, putantes a te derelictum esse. Tu uero ne discesseris a me, ne cedam, et ut resurgam. Et uere scio quod non discedes, quoniam tu es qui extraxisti me de uentre, id est, tu solus causa fuisti quare nascerer. Aliorum uero quodammodo patres generantes causa sunt quare ipsi de uentre extrahantur et nascantur. Et tu es spes mea ab uberibus matris mee, id est, in te semper speraui, ex quo matris ubera sugere cepi.  Et ex utero proiectus sum in te, id est, ut tibi personaliter unirer, cum omnes alii in prima natiuitate in Adam proiiciantur, ut sint ei in peccato originali conformes. Dixi quia est spes mea ab uberibus: et ut expressius dicam: Deus meus es tu de uentre matris mee, id est habeo te Deum ex quo fui in uentre, ideoque ne discesseris a me, id est non me dimittas inadiutum. Et necesse est ut hoc orem.

Quoniam tribulatio proxima est, id est, in carne mea non in membris, neque in amissione rerum. Et non est qui adiuuet, nisi tu. Et exponit tribulationem sic: Circumdederunt me, ut caperent, uituli multi, id est, multi de plebe lasciui ut uituli, nulla causa, sed sola lasciuia sua me capientes. Et me captum obsederunt, id est, accusationibus suis circumuallauerunt  ne euaderem. Tauri pingues, id est, Iudeorum principes ceruicosi et superbi ut tauri pingues. Et non ex meritis meis malis, sed sola pinguedine, id est, superbia sua. Et ipsi, et uituli et tauri, aperuerunt os suum super me existentes, id est se superiores me reputantes, dicentes: »Crucifige .« Existentes sicut leo, id est, crudeles ut leo rapiens quantum ad uitulos, qui me rapuerunt, id est, irrationabiliter ceperunt. Et rugiens, id est, irrationabiliter in me frementes, ad modum leonis. Et hoc quantum ad omnes et uitulos et tauros. Et non solum hoc fecerunt, sed et effusus sum, id est anima effusa est de corpore. Dico effusus sum ego, dico existens sicut aqua, id est, similis aque, que  effusa ruinam parare solet; sic et ego effusus hostibus meis ruinam parabo, id est destructionem. Unde in Euangelio: »Ecce positus est hic in ruinam, et in resurrectionem multorum in Isrel .« uel sic: Effusus sum in mortem sicut aqua, id est cum tanta 64 uilipensione, quanta aqua effunditur. Ideoque dispersa sunt in fugam omnia ossa mea, id est populi qui sunt robustiores in Ecclesia, sicut ossa robustiores partes corporis sunt. Unde scriptum est: »Tunc discipali omnes, relicto eo, fugerunt .« Et propheta: »Percutiam pastorem, et dispergentur oues .« Et non solum dispersa sunt; sed etiam cor meum, id est doctrina que processerat de corde meo quam eos docueram, id est, me resurrecturum, est factum tanquam cera  liquescens in medio, id est in communitate uentris mei, id est apostolorum, qui, cum prius ossa essent, id est, fortes in fide, facti sunt debiles ut uenter. Quod est dicere: Sicut cera ad aspectum ignis liquescit, ita et fidei doctrina ad aspectum passionis mee in ipsis deficit, et non in paucis, sed in omnibus communiter. Et ideo cor meum factum est tanquam cera liquescens; quia in eis aruit uirtus mea, que prius floruit in miraculis, id est, defecisse uisa est potentia mea, fragilis reputata ab eis tanquam testa, que cito frangi potest. Unde et ipsi dixerunt: »Nos sperabamus quod hic redempturus esset Isrel .« Et ideo aruit in eis uirtus mea; quia lingua mea adhesit faucibus meis ut non loqueretur, id est, quia uiderunt me tacentem ut reum. Et ideo  adhuc quia deduxisti me in puluerem mortis, id est, quia putauerunt ut sic me permisisses duci in mortem, ut puluis efficerer sicut alii mortui. Et ideo uisus sum deductus in puluerem mortis; quoniam turpissima morte condemnatus sum. Et exponit qua morte.

Quoniam circumdederunt me ut caperent canes, id est ministri multi, irrationabiliter in me oblatrantes: qui ad eorum salutem ueneram, sicut canes sepe sibi auxiliantibus oblatrant. Et me captum concilium malignantium, id est, principum maligne in me agentium, obsedit, id est circumuallauit accusationibus ne euaderem. Et postea: Foderunt manus meas et pedes meos in cruce. Et adeo extenderunt, quod dinumerauerunt omnia ossa mea, id est, dinunumerare  potuerunt. Et hoc scelere patrato, non doluerunt; sed ipsi quos saluare ueneram, quibus miracula feceram, considerauerunt, et  inspexerunt, id est in delectatione aspexerunt me in cruce positum. Et postea diuiserunt sibi uestimenta mea, et super uestem meam, que inconsutilis erat, miserunt sortem cui cederet, »nolentes eam scindere ,« quia pretiosa erat. In diuisione uero uestimentorum, eorum auaritiam ostendit, predicens etiam hoc prophetice ad instructionem fidei successorum. Potest etiam in hoc figura denotari. uestimenta enim discissa, Scripturas designant, que uestimenta, id est, munimenta Ecclesie sunt, que Dei corpus est, que ab hereticis male exponendo  scinduntur, ut alibi Psalmista: »Que tu perfecisti, destruxerunt .« uestis autem que indiuisa, sorte data fuit, fidem incorruptam significat; que uestis est fidelium, que scindi ab hereticis non potest; que etiam sorte, id est, Dei electione fidelibus futuris datur, non eorum meritis. uel ita potest legi ab illo loco ubi dixit: Sicut aqua effusus sum, etc. Dico quia aperuerunt super me os suum. Et etiam effusus sum ab eis in mortem sicut aqua existens, id est comparabilis aque. Nam, sicut aqua lauat corpora, sic et ego morte mea animas originali labe ablui. Dico quia effusus sum ad hoc ut essem aqua, id est purgatio. Et sic scilicet fui purgatio: dispersa sunt scilicet ad predicandum per totum mundum post mortem meam, omnia ossa mea, id est discipuli  mei, iuxta illud Euangelii: »Illi autem profecti, predicauerunt ubique, etc. .« Et per illa ossa, cor meum, id est, doctrina prophetarum meorum, que processerat de corde meo, id est, de uoluntate mea, quod cor prius erat durum intellectu, factum est tanquam cera liquescens, id est, molle et perceptibile intellectu, sicut cera prius dura admoto igne fit liquida. Cor meum dico existens in medio, id est, in communitate uentris mei, id est, existens communiter in discipulis, qui dicuntur 65 uenter meus, eo quod mei retineant memoriam, sicut in uentre memoria est hominis, cum in uentre sit cor. Et per ipsa ossa uirtus mea, que in mor te uisa est impotens et fragilis; aruit tanquam testa, id est ostensa est potens et fortis, ad modum  teste: que cum prius mollis sit, fragilis est. Quanto uero magis aruerit, tanto robustior erit. Et per hoc arguit uirtus mea, quia lingua mea, id est, predicatio meorum, adhesit faucibus meis, id est preceptis, que de faucibus meis processerunt. Quod est dicere: Non secundum adinuentiones suas, sed secundum quod eos docui, predicauerunt. Et per ipsa ossa deduxisti me, id est, mei notitiam; in puluerem mortis, id est, in infideles qui, cum in peccatis mortui essent, puluis erant, id est, aridi doctrina et leues ad impulsionem diaboli, sicut puluis aridus est et a uento facile mobilis.

Postquam ostendit qualiter aqua sit, uult ostendere qualiter effusus fuit in mortem, sic dicens: Dixi quia effusus sum. Et hoc modo scilicet: Quoniam  circumdederunt me canes multi, etc., usque ad tu autem, Domine, non mutantur. Et hoc totum quod agilitate prophetie preteritum dicit, futurum intelligendum est. Ostensa passione sua reuertitur ad orationem suam; quia breuiter orauerat ut prolixius oret, et nos orare instruat, et postmodum fructum passionis et sue resurrectionis ostendat. Et hoc sic dicit: Ipsi me ita circumdabunt et fodient et putabunt me derelictum, tu autem, Domine, ne elongaueris auxilium tuum a me, id est non prolongaueris auxilium resurrectionis usque in communem resurrectionem, sed post tres dies resuscita me. Et prius ad defensionem meam conspice, ne cedam in passione. Et hec duo sic exponit singula singulis reddendo. Dixi: Ne elongaueris auxilium  tuum a me, id est: Erue a framea, Deus, animam meam, ne detineatur in morte. Et istud idem dicit aliis uerbis ex nimia affectione, addens etiam causam sic: Et de manu canis, id est de potestate Iudaici populi, irrationabiliter oblatrantis, ne me possint detinere in morte ut cupiunt; erue unicam meam, id est animam meam, quia unica est, id est singularis bonitatis pre omnibus aliis. Et dixi, ad defensionem meam conspice, id est salua me ex ore leonis, id est Iudaici populi, meam sanctitatem deuorare cupientis, ut solet leo, ne eis cedam. Et illud idem ex nimia affectione aliis uerbis repetit, addendo causam sic: Et salua humilitatem meam, id est me; quia humilis sum; a cornibus unicornium,  id est a superbis persuasionibus Iudeorum, ne eis consentiam; qui dicuntur unicornes, id est unicam superbiam habentes, et excellentem pre ceteris omnibus: sicut unicornis unicum habet cornu, et bene eorum superbe persuasiones cornua dicuntur, per quas eum expugnare intendebant, sicut animalia cornuta cornibus expugnant. Facta oratione, ostendit resurrectionis sue fructum, sic: Oraui ut eruas me et salues. Quod si feceris, narrabo nomen tuum fratribus meis, ut idem in Euangelio: »Pater, manifestaui nomen tuum hominibus quos dedisti mihi ,« id est, dabo notitiam nominis tui apostolis, docendo eos te Deum esse et Dominum; qui sunt fratres mei, id est coheredes eterne benedictionis mecum. Unde Apostolus: »Heredes quidem  Dei, coheredes autem Christi .« Et per illos fratres, in medio Ecclesie per eos crediture, laudabo te, id est faciam te laudari et opere et deuotione ab illis qui per eos sunt credituri. Unde idem Dominus in Euangelio: »Luceat lux uestra coram hominibus, ut uideant opera uestra bona, et glorificent Patrem uestrum qui in celis est .«

Facit autem apostropham ad illos qui credituri sunt; hortans ut laudent eum et opere et affectione, sic: Quando quidem quia circumdabor et fodiar pro uobis; per hoc pariam uos ueros laudatores: uos qui timetis Dominum, id est qui futuri estis timentes Deum, laudate eum uerbis et operibus. Et hoc etiam dicit per partes, sic: Dico omnes 66 qui timetis, scilicet uniuersum semen Iacob glorificate eum, id est  uos omnes qui credituri estis de semine Iacob, id est de Iudaico populo, qui luctatores eritis contra uitia; sicut ipse luctatus est , gloriosum ostendite eum bonis operibus et affectionibus et uerbis. Et timeat eum casto timore omne semen Isrel, id est illi qui, cum sint de semine eius Iacob, uisuri sunt Deum in contemplatione, ideoque dicendi Isrel. Et bono suo laudabunt et timebunt, sicut ego bono meo eum laudaui et timui. Et uere bono meo. Quoniam ideo non spreuit neque despexit deprecationem meam pauperis facti propter uos, ut ait Apostolus: »Cum diues esset, pauper pro nobis factus est, ut in illo diuites essemus .« Quod est dicere: Quia me orantem in passione non despexit, neque uos imitatores  mei factos despiciet. Quod dicit, spreuit, despexit, ex nimia affectione facit, bis idem dicendo equipollenter. Nec auertit faciem suam a me, id est non fuit iratus mihi a similitudine iratorum, qui faciem ab iis quos odio habent auertunt, quasi dicat: Dilexit me. Et ideo cum clamarem ad eum, et opere et uerbis et deuotione, exaudiuit me ut impetrarem, faciendo me constantem et resurgere; quia superius ostenderat se passurum, ne idcirco Patre minor ex toto crederetur, ostendit se sic equalem esse: dixi quod laudabo te, id est faciam laudari in Ecclesia. Et non solum tu laudaberis personaliter, sed apud te, id est tecum erit laus mea magna in Ecclesia, id est Ecclesia laudando te laudabit et me. »Ego enim et tu, Pater, unum sumus .« Et alibi in Euangelio:  »Qui non honorificat Filium, non honorificat Patrem, qui misit illum .« Et sic scilicet perueniet ad laudem meam, quia ergo reddam uota mea. Quod est dicere: Ego, qui ab initio deuoui eis ad salutem eorum me corpus et sanguinem meum daturum, reddam et hic in conspectu timentium eum, id est ita quod timentes eum Patrem, o auditores, pura fide conspicient illa uota, credentes scilicet sacramenta ueraciter in corpus et sanguinem meum translata. Non imaginaria tantum, ut quidam heretici falso asserunt, illud Euangelii exponendo peruerse: »Hoc facite in meam commemorationem .« Solam enim corporis Dominici atque sanguinis memoriam in sacramentis illis absque realitate esse intelligunt, Domino eis inclamante: »Hoc est corpus  meum, quod pro uobis tradetur .« Et paulo post: »Hic est sanguis meus, qui pro uobis fundetur .« Non igitur hec corporis sui et sanguinis esse commemorationem uel signum asseruit. Sed »hoc est corpus meum;« et »hic est sanguis meus,« apertissime testatus est. Huius uero sententie que subiungitur: »Hoc facite in meam commemorationem,« dubitatio nulla relinquitur, si Apostoli sententia catholice consideratur. Ait enim: »Quotiescunque manducabitis panem hunc et calicem bibetis, mortem Domini annuntiabitis .«

Est igitur Dominice passionis sacramentum hoc, non sui ipsius memoria. Nihil enim sui ipsius esse memoria potest. Panis autem et uinum non quantum  ad naturam, sed quantum ad speciem et odorem, a Christiana ueritate dicuntur. Illi namque qui carnem in utero uirginis assumptam, uerbo suo personaliter et ineffabiliter unire potuit, qui etiam mortalia corpora nostra imperii sui potentia faciet immortalia; panis et uini materiam in sui corporis et sanguinis naturam transferre possibile est. Signa etiam sacramenta hec et mystica rectissime uocantur: non sui uidelicet signa, sed nostri. Magna enim in eis signa et mystica continentur. Nam materia illa, panis scilicet ex qua corpus Dominicum spiritali benedictione conficitur, ex granis plurimis mola attritis, conspersione aque coniungitur. uinum etiam, quod in sanguinem transfertur, ex acinis multis, torcularis aut alicuius ponderis impressione  conficitur. Grana uero et acina cultorum labore cooperante procreantur; ita et nos predicatorum cultura in fide recreati; postea uero ieiuniis et uigiliis 67 attriti unum conficimur corpus, uidelicet Christi, conspersione baptismi cooperante; unde Apostolus: »Ita multi unum corpus sumus in Christo .« Signa etiam nobis et arrha hec sacramenta sunt beatitudinis eterne, per ea si digne acceperimus adipiscende; unde quoque uiaticum dicuntur. Aqua uero ad hoc sacramentum conficiendum ad figuram nostri uino coniungitur. Ita etenim nos ad modum aque fluxus in mortem defluentes, passionis Dominice mysterio efficiente, Christo gratie adoptione copulamur. Cum uero corpus  hoc a fidelibus accipitur, signum est corpora nostra mortalia, per Christi passionem esse reparanda. Per sanguinis autem acceptionem, animarum intelligimus reparationem. Circa sanguinem namque potius anima commoratur. Siquidem quamuis sacramentum hoc sit in partes diuisum, totum ubique tamen est integrum, Andrea apostolo testante: »Cuius carnes cum comeste sint a populo, et sanguis eius sit bibitus: agnus tamen qui sacrificatus est integer perseuerat et uiuit.« Sequitur:

Edent pauperes, etc. Quod sic continuatur: Dico quia reddam uota mea in conspectu timentium. Ipsi uero timentes eo conspecto, edent illud pauperes effecti spiritu, id est se in anima humiliantes, non superbientes. De quibus in Euangelio Dominus ait: »Beati  pauperes spiritu .« Et quia non sufficit comedere, addit: Et saturabuntur, id est replebuntur, re, id est significato sacramentorum scilicet unitate fidei, spei et dilectionis, que per sacramenta designantur, cum ex multis granis et acinis, ut diximus, unumquodque, unum quid efficiatur. Et sic, id est edendo et saturando, laudabunt Dominum illi qui requirunt eum tali laude, non terrena. Quod est dicere: Comestio illa et saturatio, laus Dei erit. Dico quod requirunt eum, et bono suo. Nam uiuent corda, id est anime eorum in seculum seculi, id est in eternum, ut Dominus in Euangelio: »Qui manducat me, uiuit propter me .« Non quod corpora in futuro in eternum non uiuant, sed a parte totum designat. Quia uero anima potius in corde dominatur,  corda ponit pro animabus. Ostensa conuersione Iudeorum ubi dixit: Timeat eum omne semen Isrel, etc., ostendit et gentium conuersionem sic, non solummodo semen Isrel, et Iacob timebunt eum, sed uniuersi fines terre, id est multe gentes de uniuersis finibus terre reminiscentur Domini, quem in Adam cognouerunt, et postea per originalem culpam et infidelitatem obliuioni tradiderunt. Et sic conuertentur ad Dominum fide et penitentia. Et post uniuerse familie gentium, id est multi de uniuersis familiis gentium; de nobilibus scilicet et innobilibus, adorabunt Dominum, id est uenerabuntur laude et opere, se cognoscendo creaturam, illum autem esse Creatorem. Dico adorabunt existendo in conspectu eius, id est semper de eo conspectum habentes,  et nunquam postponentes. uel adorabunt eum in conspectu eius, id est in anima quam ipse solus conspicit: et si semper in operibus adorare nequeunt. Et merito adorabunt, quoniam Domini est regnum: gentium, scilicet quod prius erat diaboli. Et post idem ipse, id est Dominus, dominabitur gentium, non diabolus, qui prius dominabatur. Dico quod conuertentur et adorabunt. Et sic manducauerunt, id est manducabunt, uota mea scilicet, et post adorauerunt, id est adorabunt.

Hoc uero idem est cum hoc quod superius dixit, saturabuntur. Quod est dicere, adorabunt, id est uenerabuntur: repleti re sacramenti, id est unitate fidei, et spei, et dilectionis, que per sacramentum  ut diximus, designatur. Dico manducabunt et adorabunt omnes pingues terre, id est omnes omnis modi diuites in terrenis, non solummodo pauperes. Si enim soli pauperes adoraturi et saluandi essent, non utique Paulus apostolus ad instruendum eos, discipulum suum sic admoneret: »Precipe diuitibus huius seculi, non superbe sapere .« Et benedixit pingues terre, non spiritu. Pingues et diuites spiritu sunt, qui de terrenis superbiunt, et in eis ut in uero bono 68 spem ponunt. Pauperes autem spiritu, qui etsi terrenis abundant non inde superbiunt, neque spem ponunt: sed indigentibus ea large distribuunt. Dico quod pingues adorabunt. Omnes autem qui descendunt in terram, id est in terrena desideria tantum, cadent in mortem scilicet. Et hic est constans  in conspectu eius; cuicunque non sit constans. Dico quod illi cadent; et anima mea, id est meorum, illi adherendo uiuet. Quia Iudeorum et gentium conuersionem ostenderat, ne putaremus quod in uno statu tantum essent: hoc ostendit sic per multas generationes hanc conuersionem futuram usque in finem mundi de generatione in generationem. Dico quod anima meorum uiuet illi. Et per illorum meorum predicationem, semen meum seruiet ipsi, id est filii eorum imitatores bonitatis eorum, per ipsorum predicationem seruient ipsi, ut uiuant. Et iterum per illud semen annuntiabitur Domino generatio uentura. Que compendiosa oratio sic resoluitur: Per annuntiationem predicationis illius seminis conuertetur ad Dominum alia generatio uentura post  illud semen. Et quidam de illa generatione facti celi, id est complutores et predicatores aliorum, annuntiabunt iustitiam eius, id est iusta precepta eius: alii populo qui post eos nascetur, quem fecit Dominus, id est quem disposuit iam esse saluandum.



IN PSALMUM XXII.

Titulus uigesimi secundi. Psalmus Dauid, id est fidelium, de quibus enuntiatum est in superiori psalmo quod credituri essent et adoraturi. Et ad instructionem successorum ostendit beneficia sibi a Deo collata, ut et ipsi ad hec bene uiuendo nitantur. Postea uero apostropham faciunt ad Deum, gratiarum actionem agentes de beneficiis impensis, unde dicunt:

 Dominus regit me in loco pascue, id est ipse est rector meus, ne oberrem in Scripturis diuinis, que sunt locus in quibus pascuntur anime fidelium dulcedine doctrine: Et quia talem habeo rectorem, nichil mihi deerit in loco pascue, id est nullus intellectus mihi deerit in illis Scripturis, qui me instruere debeat. Et uere nichil mihi deerit in loco pascue. Nam ibi me collocauit, id est frequenter studere fecit. Et non solum hoc beneficium mihi contulit; sed etiam prius super aquam refectionis, id est super aquam baptismatis fundatum educauit me, id est enutriuit lacte doctrine, et prius animam meam conuertit de infidelitate ad fidem. Merito autem aqua baptismatis aqua refectionis dicitur; quia per eam iustitia et innocentia nostra, que defecit in Adam,  reficitur. Baptisma quoque ceterorum bonorum fundamentum est et initium. Et non solum collocauit, educauit, et conuertit; sed etiam deduxit de uirtute in uirtutem, de bona operatione ad bonam operationem. uel deduxit ne deficiam me constitutum super semitam iustitie, id est super uirtutes et opera bona que sunt arcte uie ad uitam. Et bene ponit super. Nam cum in primis eis difficiles nimis erant, tunc subtus esse dici poterant, id est ab exercitio eorum corporaliter affligi et deprimi. Cum uero iam in usu habentur, et non adeo difficiles sunt; tunc fideles super eas esse dicuntur, id est in suo iure promptas habere, adiutrice tamen gratia cooperante. Dico quod me deduxit. Et hoc non propter merita mea, sed propter nomen suum magnificandum.  Et non solum deduxit, sed adhuc deducit. Et hoc inde: Nam ego non timebo mala, id est exempla et persuasiones inimicorum, uel tribulationes ab eis illatas. Et si ambulauero uiam uite huius, id est quamuis conuerser in medio umbre mortis, id est inter iniquos, qui sunt umbra mortis, id est frigidi a calore sancti Spiritus, et obscuri in intellectu, sicut umbra frigida est et obscura; et alios ad mortem eternam, exemplis et persuasionibus suis 69 deducentes, sicut umbra herbas que sub se diu sunt interimit. Et ideo non timebo malis eorum flecti, quoniam tu qui omnipotens est, mecum es ut corrobores. Quasi dicat: Non ex me sed ex te contingit securitas ista. Diceret aliquis: Cur dicis  te non timere mala? Saltem tribulationes times, que mala sunt; respondet: Non.

Nam uirga tua, id est minor tribulatio, que disciplina tua est per quam corrigis et doces; et baculus tuus, id est maior tribulatio, per quam iterum me flagellando castigas; ipsa que uiderentur me perturbare, potius me consolata sunt, cum per ea intelligam me a delictis meis purgari, et coronam meam uirtutesque magnificari, et a superbia caueri, iuxta Apostolum: »Ne magnitudo reuelationum extollat me: datus est mihi stimulus carnis mee .« Et ideo me consolata sunt; quia tu parasti, id est statuisti mihi, aduersus eos qui tribulant me, ne per tribulationes deficiam; mensam, id est corporis et sanguinis tui refectionem, que in  altaris mensa suscipitur. Mensam dico positam in conspectu meo, quam conspicio esse signum mortis tue: ut et ego pro te tribulari et mori non timeam. Et quia solus conspectus non sufficeret, impinguasti in oleo caput meum, id est mitem fecisti mentem meam, non rebellem in gratia sancti Spiritus, que oleum dicitur, eo quod mentem mitem faciat ad patiendum, sicut oleum caput quod impinguat mitigat. Et ideo calix meus, id est oleum illud inebrians me, ne tribulationes grauiter nimis sentiam, quam preclarus est! id est multum preclarus mihi apparet. Dicitur autem oleum, id est gratia calix, eo quod, ut dictum est, fideles inebriat, a similitudine calicis uini, qui bibentes inebriat. Et me iam impinguatum, misericordia, id est gratia tua, subsequetur,  id est me comitabitur omnibus diebus uite mee, ut de bono prouehar in melius. Et adeo subsequetur, ut per eam in futuro inhabitem in domo Domini, in paradiso scilicet, eundo in longitudinem dierum, id est in eternitatem.



IN PSALMUM XXIII.

Titulus uicesimi tertii. Psalmus Dauid, id est Prophete, in prima Sabbati, id est agentis in consideratione uictorie Christi, que contigit in prima Sabbati, scilicet in die Dominica, que nuncupatur prima Sabbati, id est prima post Sabbatum. Iudei enim dies ita computabant prima Sabbati, secunda Sabbati, etc. Septimam uero diem dicunt Sabbatum. Adhortatur hic Propheta fideles, post aduentum Christi existentes, ut ad Christum regem suum cum  triumpho recipiendum se bene preparent; in uirtutibus et bonis operibus magis magisque crescendo et uitia remouendo, a similitudine illorum qui ad regem suum cum triumpho recipiendum se preparant, cum alicunde uictor redeat. Portasque ciuitatis eleuant et dilatant, ut facile preda et triumphantium chorus intreat. Christus enim uictor ab inferis rediens, regnum quod diabolus usurpauerat, Ecclesiam scilicet, obtinuit. Ostendit etiam Propheta que sint Ecclesie membra, ne quilibet indignus istud sibi attribueret. Et hoc sic dicit:

Domini Christi est terra, id est Ecclesia, cui prius diabolus dominabatur; que dicitur terra, eo quod stabilis sit et bonorum operum ferax, et a predicatoribus exculta, sicut terra stabile elementum est et  ferax, et a cultoribus colitur. Et illa terra non est parua, sed plenaria. Et plenitudo eius terre est illius Domini, non quod ante ipsius non esset. Sed sic modo dicitur ipsius ut eius uoluntati obediat, quod prius non faciebat. Et orbis terrarum, id est Ecclesia ex omnibus terris electa, est Domini. Et hoc idem est quod superius dixit, Domini est terra; sed ex nimia letitia repetit, ut ostendat perfectam esse, nec uitiis sordidam, a similitudine rei rotunde, que et orbis dicitur, que perfectior est re quadrata uel triangulata, nullum scilicet habens principium et finem, sed semper in se retorquetur. 70 Neque possunt ei sordes facile a herere. Et uniuersi qui habitant in eo, scilicet orbe, id est in unitate  fidei et dilectionis eius orbis sunt Domini. Et hoc idem est quod hic dixit orbis terrarum est Domini. Sed ad hoc aliis uerbis repetit, ut, quia indefinite dixerat orbis, uniuersaliter dicat. Dico quod orbis est Domini. Et inde hoc uideri potest, quia ipse fundauit eum super maria, id est firmum adeo fecit ut non timeret, sed contemneret maria, scilicet populos amaros sibi in tribulationibus, sicut maria amara sunt. Et etiam super flumina preparauit eum, id est firmum et excelsum in uirtutibus statuit super principes, ut eorum tribulationes sperneret. Principes uero flumina dicuntur, eo quod eorum cura defluat in plebem subditam, sicut in mare flumina decurrunt. Quoniam autem dixerat uniuersi qui habitant in eo, ne quilibet falsus se habitare  putaret, querit quis dicendus sit habitans, ut, postmodum soluendo, nos ut effici habitantes nitamur, exhortetur sic: Dico quia habitantes in eo sunt Domini.

Et quis ascendet in montem Domini, id est in Ecclesiam, que est sublimis uirtutibus a Domino facta? Aut potius quis, postquam ascenderit, stabit, id est habitabit in loco sancto eius, id est in Ecclesia, que est locus sanctus in quo ipse Deus habitat? Multi namque sunt ascendentes, qui postea deficiendo non sunt habitantes. Respondetur: Innocens manibus habitabit, id est innocens operibus quantum ad proximum. Et quia hoc non sufficeret, addit: Et mundo corde existens, id est nullam habens immundam cogitationem aduersus proximum. Et qui non accepit  in uano animam suam, quantum ad se, id est qui non habuit acceptabilem animam suam in uanitate. Quod est dicere: Si anima eius aliquid uanitatis ex fragilitate carnis, uel per suggestionem impulsa cogitauit, in hoc non fuit ei acceptabilis ut consentiret, sed omnino illud respuit. Et non solum fuit innocens manibus et mundo corde, quantum ad proximum, sed nec iurauit in dolo proximo suo, id est non firmiter promisit, sic ut eum deciperet. Et per hoc genus locutionis, scilicet per dolosam locutionem, remouet omnia genera male locutionis in proximum. Et ne putaremus quod hic per se staret in loco sancto Domini, addit: Hic qui talis est, accipiet hanc benedictionem a Domino, id est hanc exaltationem,  ut stet in sancto loco eius. Et hoc non solum accipiet propter merita sua, sed hanc misericordiam accipiet a Deo salutari, id est Saluatore suo. Et merito accipiet hanc misericordiam a Deo. Nam hec generatio est generatio querentium Dominum, et  querentium faciem, id est notitiam in futuro, Dei Iacob, id est fortium luctatorum. Quasi dicat: Non ad hoc innocentes sunt: et tales quales dixerim ut aliud acquirant, nisi gloriosam in futuro notitiam tuam, quam hic plenarie non possunt habere. Unde Apostolus: »uidemus nunc per speculum, tunc autem facie ad faciem .« Et bene ponit, generatio, ne putaremus unum solum esse, quia singulariter posuerat innocens manibus.

 Hoc exposito ad instructionem nostram, reuertitur ad hoc quod inceperat sic: Dixi: Domini est terra et orbis. Ergo, o principes, id est fideles, prius peccati serui, modo uero per Dominum principes et liberi facti, attollite, id est eleuate, portas uestras. Et post, id est uos emphatice dicti, porte eternales, id est habentes in uobis uirtutes, que sunt porte ad eterna, eleuamini de bono in melius. uel sic: Attollite, id est auferte portas uestras, non Dei, scilicet uitia que sunt porte clause, non admittentes introitum Dei. Unde Sapiens ait: »In maleuolam animam non introibit sapientia .« Et illis ablatis, eleuamini, id est crescite in fidelibus, porte eternales, id est uirtutes, et sic introibit rex, glorie dator, id est Christus, ut idem in Euangelio: »Et  ad eum ueniemus, et mansionem apud eum faciemus .« uel, uos principes tenebrarum, id est demones, attollite, etc. Alia non mutantur, quia dixerat 71 Rex glorie, ne putaretur qualiscunque rex, sic eum magnificare intendit: Dico Rex glorie. Et quis, id est quantus, est iste Rex glorie? uere magnus est. Nam ipse est Dominus in rebus, fortis in resuscitando carnem suam, qui in passione uidebatur infirmus, et potens qui uidebatur impotens. Et uere Dominus est potens, et hoc in prelio, id est propter prelium quod obediens fecit cum diabolo, et preualuit ei, fecit eum Deus Pater uideri potentem in ipsius ascensione. Unde Apostolus: »Propter quod et Deus exaltauit illum, etc. .« Ergo quia fortis et potens est, attollite  portas, etc. Et hoc ut superius exprimit. Et quis est iste Rex glorie? eodem modo ut superius coniungitur et exponitur. Sed aliud hic quiddam, ut uehementius eum magnificet, sic dicit: Dominus uirtutum supernarum, id est spirituum celestium, non hominum tantum, ipse scilicet quem hic accepi, non alius, id est Christus est Rex glorie. Et uere Dominus est uirtutum supernarum. Unde Apostolus: »In nomine Iesu omne genu flectatur celestium, terrestrium et infernorum .« Quam uero dicit bis, attollite, et quis est iste Rex glorie, ad nostri facit exhortationem et Christi magnificationem, siue bis dicit hoc propter duplicem Ecclesie parietem, Iudeos scilicet et gentes.



IN PSALMUM XXIu.

 Titulus uicesimi quarti. Psalmus Dauid, id est minus perfectorum fidelium orantium post relicta peccata, ut Deus faciat eos perseuerare ne cedant, et ne sic erubescant. Pretendit etiam meritum quare debeat exaudiri. Orat quoque ne Deus eis gratiam subtrahat pro delictis et ignorantiis eorum. Ostendit insuper ad instructionem nostram Deum, cum dulcis sit miserando, rectum etiam esse malos iuste puniendo. Et in finem orat, et pro inimicis et pro bonis. Unde dicit:

Ad te, Domine, amplexandum, leuaui animam meam, a terrenis desideriis exemptam, Leuauique bene operando, o Deus meus Creator meus, cui non aufero locum diuinitatis in me. In te confido, non in  me, quia adhuc magis et magis leuabo. Et quia leuaui et confido, non erubescam, id est non deficiam, et sic non erubescam. Erubescerem enim, si deficerem. Oro ne erubescam. Neque irrideant me deficientem inimici mei, et uisibiles et inuisibiles, id est non gaudeant de defectu meo, quoniam gauderent si me deficientem uiderent, rogo non erubescam neque irrideant. Et hoc bona fiducia oro. Etenim uniuersi qui sustinent te, id est qui patienter exspectant te auxiliaturum et remuneraturum, uel, qui sustinent te, id est qui patienter ferunt precepta tua, complendo ea, non confundentur, id est non erubescent. Et ideo quia te sustineo, non confundar, sed iniqua agentes superuacue, id est sine utilitate, qui in illis iniquis que agunt se putant utilitatem  habere, confundentur, quia te non sustinent. Et quia hoc uideo futurum, concedo non imprecando. Confundantur, id est erubescant, in conscientia sua et in hoc mundo et in futuro, omnes iniqua agentes superuacue, quia nullus adeo iniquus, qui in conscientia sua de iniquitate sua non erubescat. Et hanc concessionem ideo facit ut iniquos de iniquitatibus suis deterreat. Postea reuertitur ad orationem sic: Dico non erubescam: et ut hoc sit: Demonstra mihi uias tuas, id est illa precepta tua que sunt uie communes omnibus saluandis ad uitam, sine quorum completione nemo saluabitur. Non dicit demonstra quod ignoret, cum superius dixerit: ad te leuaui, etc. Sed demonstra, id est fac habere in memoria, ut compleam.  Et semitas tuas doce me, similiter ut compleam; semitas uocat, precepta illa maiora que pauci complent, sicut per semitam 72 pauciores quam per uiam gradiuntur, scilicet uendere omnia et dare pauperibus, et cetera similia que perfectissimis solis conueniunt. Et per illas uias et semitas dirige me, bene operando. Et hoc in ueritate tua, id est in conformitate Christi positam, qui est ueritas a te egrediens, ut idem in Euangelio: »Ego sum uia, ueritas et uita .« Christus dicitur ueritas emphatice, cum ab eo omnis ueritas procedat. Et ut per uias et semitas dirigat, doce me, id est instrue in illis intellectum meum, ne in eis oberrem. Et tu potens es ut hoc facias, quia tu es Deus, id est Creator, et Saluator, id est reparator meus.

 Et dignum est ut hoc facias. Nam te sustinui, id est patienter exspectaui; uel patienter precepta tua compleui, tota die, id est toto tempore ex quo incepi. Cum ponit die, a parte totum tempus designat. Oro, dirige, et ut dirigas, tu qui uisus es me obliuioni dedisse, cum ante baptisma te ignorando peccaui, reminiscere miserationum tuarum, Domine, et misericordiarum tuarum que a seculo sunt in te, id est ab eterno. Quod est dicere: Reminiscere quantas miserationes hominibus impendisti a mundi principio, et quantum in natura sis misericors, et sic mei miserere sicut aliorum misertus es. Misericordia dicitur, que in Deo est naturaliter. Miserationes uero, beneficia que per misericordiam impenduntur. Quamuis autem pluraliter ponat misericordiarum, in Deo  tamen simplex intelligenda est misericordia; sed secundum multos effectus, pluraliter ponit misericordiarum. Dico reminiscere miserationum et misericordiarum. Et ne sim immunis a misericordia, Domine, ne memineris ut punias delicta iuuentutis mee, id est peccata uenialia, que commisi postquam in baptismo ueterem hominem exuendo, iuuenis in fide factus sum. Et ignorantias meas, id est peccata que ignoranter ante baptismum commisi. uel sic: Delicta iuuentutis, id est temeritatis mee. Iuuenes enim magis temere peccant quam senes, ideoque iuuentutem pro temeritate ponit. Quasi dicat: Magna delicta que temere ago, non necessario, ne memineris. Et ignorantias meas, id est uenialia que ignoranter ago. Et non meminiscendo delicta, memento mei ut miserearis,  qui uisus es oblitus esse, dum infidelis essem, tu, o Domine, qui solus potes sic misereri. Et hoc propter bonitatem tuam, id est misericordiam quam naturaliter habes non propter merita mea tantum. Et non parum miserearis, sed secundum misericordiam tuam, id est ad modum misericordie tue sicut multum es misericors, sic et multum miserearis.

Quoniam uero Dei bonitatis mentionem fecerat, ne quilibet nimis in bonitate illa confidens in peccatis perseueraret. Dicit etiam eum rectum esse ad ulciscendum peccata perseuerantium, sic. Dico propter bonitatem, et uere dulcis est Dominus, id est bonus, et tamen rectus, id est iustus ad ulciscendum; et inde hoc potest uideri quod dulcis est et rectus. Nam  propter hoc dabit legem, id est doctrinam delinquentibus positis in uia morum, id est delinquentibus uenialiter. Nam qui criminaliter peccant, extra uiam morum sunt. Quod est dicere: Dabit eis doctrinam, ne criminaliter peccando pereant, et in hoc dulcis et rectus esse comprobatur. Nam si tantum dulcis esset, superfluo legem daret, cum omnia peccantibus omnibus dimissurus esset. Si uero tantum iustus, nunquam misericordie legem daret, sed omnes iuste damnaret. uel legem uocat disciplinam tribulationum, quam ad suos corrigendos et docendos infert. Unde alibi Psalmista: »Disciplina tua correxit me ,« id est edocebit. Et in iudicio, id est in lege illa per quam scient iudicare quid tenendum sit et quid fugiendum, ideoque iudicium dicitur:  Diriget mansuetos de bono in melius, non rebelles. Et ut bene dirigantur, docebit specialiter ipsos mites uias suas, per quas ad eum peruenient. Et quia posset queri: que sunt ille uie? exprimit: Uniuerse uie Domini sunt he: Misericordia et ueritas. Misericordia scilicet, 73 ut sui unusquisque misereatur, ne peccet et peccando pereat, et ut pro malis bona retribuat. ueritas, id est iustitia scilicet, ut quod iustum est, Deum super omnia diligat, et pro bonis bona retribuat. Misericordia et ueritas dico inuenta a requirentibus testamentum eius, et testimonia eius. Quod est dicere: Si quis requirendo perscrutetur nouam legem et ueterem, non inueniet plures uias istis. Et bene ueterem legem testimonia dicit pluraliter,  cum a multis testibus aduentus Christi, a prophetis scilicet ministrata fuerit. Noua autem lex singulariter testamentum nuncupatur, eo quod ab uno solo teste uite eterne data sit, id est a Christo. Apostoli quidem et ceteri doctores non fuerunt legis datores, sed expositores. Ostenso hoc quod Dominus dulcis est et rectus ad instructionem nostram; quia orauerat superius ex bona confidentia se impetraturum annuntiat, ut et alios ad petendum, gratia impetrandi instiget, sic. Oraui; secundum misericordiam tuam, memento mei: quod uere facies. uere propitiaberis peccato meo, propter nomen tuum augmentandum. Et dignum est ut propitieris. Multum est enim, id est multum esse a me reputatur. Quod est dicere: Non excuso me paruipendendo  illud, sed potius accuso multipendendo; ideoque ueniam mereor. Et quia dixerat sibi multum esse peccatum suum, ut et hoc nobis insinuet, scilicet multipendere peccatum, et sic ueniam promereri, subiungit: Dixi multum est: et bonum est multum esse. Nam cui multum est, ille Deum timet.

Et quis est homo, id est quam magnus et quam felix est homo qui timet Dominum, et inde hoc apparet. Nam statuit ei qui eum timet legem, id est firmitatem, ne deficiat in uia bonorum morum quam elegit. Legem ponit pro firmitate; quia illud preceptum quod firmum et stabile est, lex dici solet. Et per illam legem anima eius de corpore exiens, demorabitur, id est habitabit in bonis celestibus. Et in futuro semen eius hereditabit terram, id est  bona opera que hic seminantur, erunt causa quare in futuro corpus et anima simul hereditabunt terram uiuentium. Semina dicuntur opera bona, eo quod cause sunt premiorum, sicut semina cause sunt messium. Quia uero dixerat, statui legem, exprimit ipsam legem sic: Dico Dominus statuit legem, id est Dominus est firmamentum timentibus eum, ne cedant. Et ipsis firmatis testamentum, id est promissio illius datur: hoc scilicet ut manifestetur illis, in futuro ut idem in Euangelio: »Manifestabo et meipsum . Nulli enim in presenti hoc tempore Deus sic manifestatur, ut in futuro manifestandus est. Testamentum ponit pro promissione, eo quod testamentum hereditatem promittit. Et quia Dominus firmamentum  est timentibus, oculi mei, id est affectiones quibus eum aspicio ad modum oculorum, sunt semper ad Dominum. Quod est dicere: Et ut meum firmamentum sit, nunquam ab eo diuerto oculos a similitudine boni serui, cuius oculi semper ad Dominum suum sunt, ut etiam ad nutum ipsi protinus obediat. Unde alibi Psalmista: »Sicut oculi seruorum in manibus dominorum .« Et merito oculi mei sunt ad Dominum, quoniam ipse euellet quandoque de laqueo pedes meos, id est eruet de laqueo mortalitatis et passibilitatis, quibus modo uehementer impedior. Quod autem ponit pedes meos, a similitudine dicit eorum qui per pedes illaqueantur. Et quia oculi mei ad te semper  sunt, respice in me, id est esto mihi beneuolus. A similitudine Domini dictum est, qui seruum quem diligit sepe respicit. Et bene ponit in me. Quasi dicat: Non horarie me respicias, sed respice in me figendo aspectum non cito auferendo, et respiciens miserere mei indulgendo. Et dignum est, quia ego qui hoc oro, unicus sum et pauper. Preposterus ordo. Quod est dicere: Quia sum pauper spiritu, non superbus, id est humilians me erga te in omnibus. Quid uero sit pauperem spiritu esse in psalmum XXI 74 dictum est. Et usque adeo sum pauper, quod etiam sum unicus, id est in numero filiorum Ecclesie, que unica tua est, scilicet ita chara sicut unicus filius patri carissimus est. Unde in Canticis canticorum sponsus Christus Ecclesie  sponse: »Unica mea, columba mea .« Et exponit per partes paupertatem suam.

Exponendo quoque per partes in quibus ei misereatur: uere sum pauper, in hoc scilicet, tribulationes cordis mei multiplicate sunt, id est multas habeo tribulationes et dolores in corde de peccatis. Et ideo erue me de necessitatibus meis, id est de uenialibus, que ex carnis fragilitate necessario contingunt: »Sacrificium enim Deo, spiritus contribulatus .« Et non solummodo de necessitatibus meis eruas me, sed etiam uide, id est misericorditer aspice, humilitatem meam, id est inquantum me humiliem erga te; et laborem meum quem habeo ieiunando, omni modo me pro delictis meis affligendo. Et propter has causas, dimitte uniuersa  delicta mea, non solum uenialia, sed et criminalia. Postquam uero dimiseris peccata, ne recidam, respice inimicos meos qui uolunt me deuocare, ut inefficaces facias. Et necesse mihi est ut respicias, quoniam multiplicati sunt, id est multi sunt, ideoque insufficiens sum resistere sine te: et non est illis ratio qua mihi inimicentur, sed oderunt me iniquo odio, non bono, id est odiunt in me bonitatem, quod odium iniquum est. Non malitiam, quod rectum odium esset. Unde Augustinus: »Recte in malis odimus malitiam.« Dico respice inimicos, quoniam multiplicati sunt, et sic non erubescam. Neque iustum est, quoniam speraui in te, non in me, id est speraui, et adhuc spero per te erui et custodiri.  Erubescerem enim, si non erueres et custodires. Et quamuis istud idem superius dixerit, scilicet non erubescam, non tamen superfluum iudicatur, quia non sufficit ei quod nimis desiderat semel orare, uel quod dicit respice, potest esse oratio pro inimicis. Iabemur enim pro inimicis a Domino sic orare: »Orate pro persequentibus et calumniantibus uos .« Et hoc sic continuat: Oraui, erue me, dimitte. Et non solum pro me oro, sed et pro inimicis; respice misericorditer inimicos meos, ut conuertas eos. Et dignum est ut hoc orem. Quoniam multiplicati sunt, et odio iniquo oderunt me, id est quia multi sunt, et magnum damnum esset, si tanta massa periret. Et multum perniciosi sibi sunt cum iniquo odio oderunt me. Ergo pro inimicis  sic oraui; et quidquid de illis sit, saltem custodi animam meam, etc. Hec non mutantur. Dixi non erubescam, ideo quia speraui in te: et ideo adhuc quia innocentes et recti, id est iusti in operibus per me facti multi adheserunt mihi, ideo quia sustinui te, id est speraui in te, ut et exemplo meo sperarent. Quod est dicere: Quia multos ad te sustinendum exemplo meo prouocaui, non deficiendo, non erubescam. Ne et ipsi forte exemplo meo malo deficientes, erubescant. Orat quoque pro ipsis innocentibus et rectis sic: Dico quod innocentes et recti adheserunt mihi, id est exemplo meo. Ergo Deus libera ipsos iam factos Isrel ex omnibus tribulationibus suis, ne cedant.



IN PSALMUM XXu.

Titulus uigesimi quinti. Psalmus Dauid, id est  fidelium collectionis usquequaque perfectorum concedentium ex securitate innocentie et iustitie sue, ut Deus iudicet eos in futuro, secundum quod eorum innocentia et iustitia promeretur. Ostundent etiam per partes innocentiam et iustitiam suam, et promittunt se magis in his esse intendendos, ut minus perfectos ad hec exemplo suo uehementer inuitent. uel potest hic oratio esse, ut Deus scilicet eos iudicet, id est discernat in futuro a massa perditorum, ne cum ipsis misti sint, sicut in hoc mundo sunt. Cetera de intentione non mutantur: istud uero sic incipit:

75 Iudica me, Domine, in futuro secundum quod iustum est. Quoniam ego, qui hoc concedo, in innocentia mea positus ingressus sum, id est incessi uiam mandatorum tuorum. Quod est dicere: Quoniam  in innocentia mea perseueraui. uel sic ut sit oratio: Iudica me, iusto iudicio tuo discerne me, Domine, in futuro, a perditis cum quibus hic conuersor. Hoc autem quod sequitur  non est superbia elati, sed confessio non ingrati. Dico iudica me. Et merito, quoniam ego sic orans in innocentia mea ingressus sum, id est perseueraui, et adhuc faciam, scilicet non infirmabor in perseuerantia, in Domino sperans non per me solum perseuerandi spem habens. Oro, iudica, et ut hoc iudicium bona spe exspectem, hic prius proba me. Preposteratio. Tenta, id est tentatum per tribulationes et inefficaces suggestiones, me, mihi et aliis adhesuris ostende. Et post proba me id est nil  agente in me tribulatione uel suggestione qualibet criminali probatum ostende. Dico tenta. Sic scilicet: Ure, id est igne spirituali omnimodo consume renes meos. Et exponit in qua significatione ponat hic renes, et  cor meum, id est illicitos motus cordis mei, qui renes dicuntur, eo quod in illis delectamur sicut in illicito renum exercitio. Quia uero pro sola innocentia nemo saluabitur, »in conspectu namque Dei non iustificabitur omnis uiuens «: orat etiam se per misericordiam saluari. Dixi iudica me, quoniam ego in innocentia mea ingressus sum. Et non pro sola innocentia saluari oro, sed et ideo quoniam misericordia tua ante oculos meos est, scilicet ante cordis considerationes. Quasi dicat: Quia in misericordia tua confido,  et ideo adhuc, quia complacui in ueritate, id est in conformitate ueritatis tue, Filii tui scilicet, prout ualeo positus et in opere et in uirtutibus. Exponit autem innocentiam suam per partes sic: uere ingressus sum in innocentia, quia non sedi cum consilio uanitatis, id est quamuis cum eis corporali presentia conuerser, tamen in anima non sedi, id est consentiendo non immoratus sum cum illis qui sunt consilium uanitatis, id est concordantes simul in appetitu terrenorum, que uana sunt. Dico non sedi, et adhuc promitto, quia non introibo per consensum cum iniqua gerentibus, falsis scilicet Christianis. Et bene ponit introibo, introire namque dicimus in aliquod occultum intrare. Omnis autem iniqua gerens introit, id est in rem occultandam  intrat, in peccata scilicet, que occultanda sunt, ut Dominus in Euangelio: »Omnis qui male agit, odit lucem .« Et non tantum non sedi, sed etiam odiui ecclesiam malignantium, id est odio habui mala opera eorum, non creaturam.

Et non solum non introibo cum iniqua gerentibus, falsis scilicet Christianis; sed et non sedebo, id est in consensu non immorabor cum impiis, id est cum hereticis et idololatris. Quod est dicere: Non consentiam infidelitati et sententiis eorum. Sed inter innocentes consistens, lauabo manus meas, id est mundabo quod mundandum est in affectionibus meis, que manus ideo dicuntur, quia per eas sententias attingimus, sicut manibus corporeis corporea tractamus. Innocentia sua per partes ostensa,  uidens hoc non sufficere, promittit quoque se bene operari, sic: Dico lauabo manus meas, et manibus lotis circumdabo, id est bonis operibus et uirtutibus adornabo, Domine, altare tuum, fidem scilicet, super quam omnes uirtutes fundantur et opera bona Deo sacrificantur, ideoque altare dicitur, cum super altare sacrificari soleat. Unde Apostolus: »Sine fide nemo placebit Deo .« Circumdabo positum est pro adornabo, a similitudine altaris, quod cum adornatur palliis siue auro uel argento, sepe circumdatur. Dico circumdabo, et hoc ideo ut audiam uocem laudis tue, id est ut intelligam qua uoce uelis laudari, uoce scilicet iusti. »Non est enim speciosa laus in ore peccatoris ,« Bene quidem 76 ponit audiam, pro intelligam. Auditus  enim anime intellectus est, et etiam ut enarrem aliis mirabilia tua, id est precepta et opera tua que sunt mirabilia, pre nimia sui excellentia. Alioquin autem idoneus enarrare non essem. Unde alibi Psalmista: »Peccatori autem dixit Deus: Quare tu enarras iustitias meas? « etc. Dico circumdabo, quod reuera faciam, o Domine; nam ego dilexi decorem domus tue, id est me facere domum tuam decoram uirtutibus, et dilexi locum habitationis glorie tue, id est desideraui me bene operando facere talem, in quo tu dignanter habitando per bona opera mea ab aliis glorificeris, iuxta illud Euangelii: »uideant opera uestra bona, et glorificent Patrem uestrum .«

 Quia uero dilexi, et circumdabo, et lauabo, et non sedebo, et non introibo. Ne perdas cum impiis in futuro, id est cum hereticis, et idololatris, Deus, animam meam, et cum uiris effusoribus sanguinum, falsis scilicet Christianis, ne perdas uitam meam, id est animam que ideo uita dicitur, quia per eam uiuimus. uiri sanguinum dicuntur qui malo exemplo et persuasione animas interimunt, sicut illi qui eorum quorum totum effundunt sanguinem corpora perire faciunt. Qui uiri sanguinum et qui impii digne perdentur, et ecce cause: In quorum manibus iniquitates sunt, id est in affectionibus. Quod est dicere: Etsi non semper male operari queunt, semper tamen male operari cupiunt. Et si aliquando bene operentur, non intentione bona agunt, sed  ideo quia dextera, id est illa bona operatio, eorum repleta est muneribus. Per dexteram, quidem bona per sinistram uero, mala designari usitatissimum est. Quod est dicere: Ideo bene operantur ut fauore populi, terrenisque commodis repleantur. De quibus in Euangelio Dominus ait: »Amen dico uobis, receperunt mercedem suam .« uiri sanguinum et impii tales sunt, ideoque digne perdentur. Ego autem hic agens in innocentia mea ingressus sum. Istud uero ex affectione nimia repetitum, ut superius exponitur. Ergo quia ingressus sum, redime me a peccatis, per mortem scilicet quam pro me passus es, et mei redempti miserere eterna gloria beatificando me, et non pro sola innocentia redimas et miserearis, sed ideo adhuc, quia pes meus, id est  affectio mea stetit, id est perseuerauit in directo, id est in operatione bona que directa est, non distorta. Affectiones pedes dicuntur, eo quod per eas cogitando graditur animus sicut pedibus mouendo graditur corpus. Dico quod pes meus stetit in directo, et adhuc, o Domine, benedicam, id est glorificabo et magnificabo te, bene operando, in ecclesiis, id est in conspectu conuentuum fidelium, ut et ipsi te exemplo meo glorificent, et magnificent bene operando.



IN PSALMUM XXuI.

Titulus uicesimi sexti. Psalmus Dauid priusquam liniretur. Hic mittimur ad historiam de Dauid, qui ter fuit in regum inunctus. Primo, in Bethleem in domo patris sui, quod signum fuit a Deo eum regem electum esse. Secundo, post mortem Saulis in Hebron,  ut regnaret super tribum Iuda. Tertio quidem, ut super omnem Isrel regnaret. Hec autem omnia ad Ecclesie figuram precesserunt. Inunguntur enim Ecclesie filii in baptismate, in oleo sacrosancto, ut per hoc eos a Domino electos esse designetur, ut, qui serui diaboli fuerant, sui ipsius reges gratia spiritali fiant. Secundo uero, in confirmatione ab episcopis inunguntur, ut copiosius Spiritus sancti gratiam accipiendo, sui qui iam Iuda, id est Deo confitentes effecti sunt, magis magisque reges sint. Tertio quoque a Deo in futuro eterna beatitudine inungentur, ut omnimodo sui, qui Isrel tunc erunt, sic Deo auxiliante reges sint, ut neque uisibiles, neque inuisibiles hostes aliquatenus eis dominentur.  uidetur autem hic agere collectio fidelium, que in precedenti psalmo locuta est de beneficiis sibi iam a Deo datis, antequam ad eternam unctionem peruenerit, et hoc ad instructionem aliorum, 77 ut qui eadem bona habent, a Deo se habere sciant; et qui nondum habent, ad habendum omnimodo festinent. Ostendit etiam se unctionem illam omnimodo exspectare, pro qua adipiscenda orat, ut et nos et eam exspectare, et pro ea instruat orare. Quod sic in titulo breuiter denotatur. Psalmus iste attribuendus est Dauid, id est Ecclesie perfectissime agenti de beneficiis a Deo acceptis. Priusquam liniretur, id est illa perfectissima unctione a Deo in regem ungeretur. Aeterna uero beatitudo, unctio recte dicitur, per quam ab omni corruptibilitate sanabitur,  sicut unctione egri sanari solent. Hic autem psalmus sic habet principium:

Dominus illuminatio mea, emphatice dictum est. Quod est dicere: Dominus illuminauit me fide in baptismo, et salus mea, et hoc quoque emphatice, id est ipse saluauit me a peccatis. Et cum hec iam impenderit, quem inuisibilem hostem timebo ut me superet? Nullum scilicet, et Dominus protector uite mee, quod est dicere: Mihi qui mortuus eram in Adam originaliter in anima, restituit uitam, et ipse est protector illius uite, ne peccando criminaliter eam perdam. Ergo a quo uisibili hoste expugnatus trepidabo, dum illi qui nocentes mihi uoluntate  super me existentes, id est superiores et digniores me quantum ad corpus,  appropiant, id est se preparant, ut edant, id est tribulationibus consumant carnes meas? A nullo trepidabo, subaudi. uel, edant carnes meas, sic exponitur: Appropiant, inquam, ad hunc effectum, licet non intenderint, deuenturi ut, tribulationibus mihi illatis, edant carnes meas, id est consumant et ad nichilum redigant carnales uoluntates meas, ne, dum tribulatus fuero, liceat eis in me quidlibet efficere. Unde et in superiori psalmo sic orauit: »Ure renes meos .« Et iure non trepidabo, hoc considerans, de inimicis scilicet qui tribulant me. Ipsi qui per hoc uidentur aliis potentes et excelsi, et in dominio firmi, potius per hoc infirmati sunt, id est uisi sunt mihi iam infirmi et miseri. Et, ut plus dicam, iam ceciderunt mihi, id est  iam casum eorum futurum preuidi. Exponit autem quomodo appropient. Dico non trepidabo, dum appropiant. Et uerum est. Nam si consistant aduersum me castra, id est si apparent multitudines hostium, ut aduersum me tribulationibus pugnent, non timebit cor meum, sic ut timore cedam. A similitudine hostium dictum est, qui, cum aliquo prelium inire uelint, prius in terram eius intrantes, ibi castra metantur. Dico non timebo castra consistentia. Et etiam, ut plus dicam: Si exsurgat aduersum me prelium tribulationum, non solum dico non timebo, sed etiam in hoc ego, qui forsitan hostibus timens uidebor, sperabo, id est per hoc prelium in quo uiriliter agam, sperabo me adepturum unum  quid, quod a Domino exspecto. Et uere unum quid exspecto, quoniam unam rem petii a Domino et opere et uoce et affectione, scilicet eternam beatitudinem, et hanc merito uite mee requiram. Et exprimit ipsam beatitudinem per partes, scilicet hec requiram ut in habitem in domo Domini, id est in Hierusalem celesti, et hoc non horarie, sed omnibus diebus uite mee, id est in eternitate qua utitur uita mea, Christus scilicet. Unde Apostolus: »Cum apparuerit Christus uita uestra, tunc et uos apparebitis cum ipso in gloria .« Et hoc quoque requiram, ut in domo Domini constitutus, uideam perfecte uoluntatem Domini: quam hic perfecte uidere nequeo. Unde Apostolus: »Nunc cognosco ex parte, tunc autem cognoscam sicut et  cognitus sum .« Et uidendo uoluntatem uisitem, id est uideam templum eius, scilicet Dominici corpus hominis, quod fuit templum diuinitatis. Unde idem in Euangelio: »Soluite templum hoc, et post tres dies excitabo illud .« Dico quod hec requiram. Et hec est fiducia talium beneficiorum, que mihi iam impendit:

Quoniam abscondit me in tabernaculo suo, id est posuit 78 me iam in abscondito tabernaculi sui, scilicet in fide et spe beatitudinis, quam per Christum habiturus sum, qui fuit tabernaculum Dei. Que beatitudo a nobis est abscondita nunc: quandoque quidem apparitura. Unde Apostolus: »Fides est sperandarum substantia rerum, argumentum non apparentium .« Et alibi de beatitudine  sic dicit: »uita nostra abscondita est cum Christo in Deo .« Et non solum abscondit; sed etiam me positum in abscondito tabernaculi sui, protexit in die malorum, id est in hoc tempore in quo omnia mala abundant, defendit sui gratia ne cederem. Unde Apostolus: »Redimentes tempus, quoniam dies mali sunt .« Et non solum abscondit et protexit, sed etiam me positum in petra, id est in Christo qui firmus est ut petra; uel, in petra, id est in constantia et fortitudine, exaltatum in uirtutibus. Et exprimit quando exaltatum. Dico exaltauit. Et  nunc in tempore persecutionis, cum omnino depressus uideor; exaltauit caput meum, id est mentem meam, etsi corpus deprimi permisit, super inimicos  meos. Quod est dicere: Magis exaltatus sum in uirtutibus contra eos, quam ipsi in tribulationibus aduersum me. Ostensis beneficiis gratia Dei concessis sibi, per que fiduciam habet beatitudinem adipiscendi, ostendit quoque merita liberi arbitrii sic: Non solum hac fiducia spero me habere beatitudinem quam requiram, ideo quia me abscondit, protexit et exaltauit, sed ideo quia circuiui, id est ne temerarius aut remissus essem diligenter inuestigaui, qualiter ipsi sacrificare deberem. Et positus in tabernaculo eius, id est in fide Christi tabernaculi eius, immolaui ipsi hostiam uociferationis, scilicet uirtutes et operationem bonam, que sunt hostie multum clamantes ad Dominum, iuxta illud Prosperi:

    Nec Christi exemplo suauior exit odor
Quam cum homo castorum profert libamina morum,
   Et de uirtutum munere sacra litat.

Cum dicit hostiam uociferationis, idem est ac si diceret: Hostiam multum dignam impetratione, a similitudine illorum qui, cum multum uociferent, citius impetrare solent quam qui remisse agunt. Circuiui dicit, a similitudine illorum qui, quando aliquid diligenter inuestigant, multum circuire solent. Non solum uero circuiui et immolaui, sed adhuc cantabo Domino, id est bene de eo cogitabo; quod illi dulce erit ut canticum. Et non solum cantabo, sed et iam psalmum dicam, id est bonum opus meum in euidenti ponam, ut alios attraham exemplo  meo. Bene quidem ponit, dicam, dicta namque in euidenti sunt, cogitationes autem in occulto.

Beneficiis atque meritis quibus se beatitudinem adepturum confidit ostensis, orat ut consequatur sic: Dixi unam petii, et requiram et tu, Domine, exaudi uocem meam qua clamaui, id est clamore egi non remisse ad te promerendum. Et non pro solis meritis exaudias, sed miserere mei et exaudi me, id est misericorditer exaudi. Dico clamaui. Et uere uox mea clamor fuit. Nam dum uoce agerem, non aliud in corde habui; sed tibi dixit cor meum illud idem quod et os. Alioquin enim uox mea clamor non esset, sed remissa. uel sic: Dico clamaui, et non ore, sed tibi dixit cor meum istud. Et exprimit quid dixerit: O Domine, exquisiuit te facies mea. Quod  est dicere: Diligenter et opere et affectione quesiui ut quem nunc in enigmate uideo, facie ad faciem uideam. Et adhuc, Domine, faciem tuam requiram, bene cogitando et operando. Ergo ne auertas in futuro faciem tuam a me, etsi modo auertis. Quod autem addit ne declines, idem est quod ne auertas faciem. Sed ideo repetit ut addat sic: Ne declines faciem, scilicet in ira, id est propter iram, quam in me de peccatis meis habeas, quoniam a nullo declinabis, nisi cui iratus apparebis. Unde Psalmista alibi: »Tunc loquetur ad eos in ira sua .« Dico ne declines a me, seruo tuo scilicet, quasi dicat: Non est dignum ut declines, cum seruus tuus sim, in omnibus tibi prout possim obediens. Oro ne declines, imo adiutor 79 meus esto ad  bene operandum, et sic adiutor ne derelinquas me in solo libero arbitrio, quia per me insufficiens essem; etsi aliquando me reliqueris, ut, cum cecidero, me insufficientem esse non dubitem, sicut Petrum te negantem reliquisti, ne postea in se confideret. Dixerat enim in se confidendo: »Etsi oportuerit me mori tecum, non te negabo .« Saltem ne despicias me, id est non sic derelinquas, ut post non auxilieris, sicut Iudam despexisti. Et non debes despicere, quia Deus es, id est Creator, salutaris meus, id est Saluator. Quasi dicat: Quia te solum habeo Deum et Creatorem, et necesse est ut non derelinquas et despicias, quoniam pater meus et mater mea, Adam scilicet et Eua, dereliquerunt me, id est deiecerunt in mortem.  A similitudine patris et matris; qui cum infantem paruulum derelinquendo exponunt, quantum in se est, interimunt. Fame namque periret, nisi ipsi alius succurreret. Sic et Adam et Eua qui, exemplo suo bono, nos debuissent ad Deo obediendum instruere, et sic secum ad uitam trahere, deficiendo in se nos instruere dereliquerunt, et sic ad mortem pertraxerunt. Dico quod ipsi me dereliquerunt; Dominus autem assumpsit me, ut infirmum sanctificaret, id est ad immortalitatem reduceret; et hanc apostropham ad auditores facit, ut qui assumpti sunt, non hoc sibi, sed Domino sui exemplo attribuant, et non assumpti ut assumantur omnimodo sustineant.

 Post apostropham reuertitur ad orationem sic: Dico, Domine, quia me assumpsisti, et ne assumptus rursus debiliter, Domine, mihi posito in uia tua, id est in uia mandatorum tuorum, in completione scilicet, que uia est ad uitam, pone legem uiandi, id est moderamen, ne retro eam, nec dextrorsum nec sinistrorsum; retro quidem dicitur ire, qui ex toto deficit. Dextrorsum autem, qui dum nimis in sanctitate intendit modum excellendo, ad id quod disposuit attingere nequit, ut eremita Ioannes paruus, qui angelice uiuere tentando defecit. Et bene istud dicitur dextrorsum ire. Per dextram namque bona solent designari; uirtutes uero bona sunt. Illud autem ire, uirtuti uidetur accedere. Nullus enim ignauus in uirtute qualibet ultra modum intenditur.  Sinistrorsum quidem ire dicitur qui etsi non ex toto, nimis tamen in uirtute remittitur. Quoniam per sinistram uitia designantur; mala enim sunt. Mala uero per sinistram sepe denotantur. Remitti quidem in uirtute nimis, uitiosorum est. Namque nemo sanctus in uirtute remittitur. Nimis igitur remitti, recte sinistrorsum ire dicitur. Ante autem ire in uia Dei dicitur, qui neque remittendo nimis, neque modum excellendo deflectitur, sed equo modo Dei uiam incedit. uia quidem Dei dicuntur communia precepta, sine quibus nemo saluabitur, ut in psalmum XXI exposuimus. Dico legem pone in uia, et non solum hoc, sed etiam dirige me, id est directum me fac in semita recta. Recta uero semita, singularia precepta dicuntur,  que paucis competunt, ut in eumdem psalmum dictum est.

Et hoc quod oro pone legem et dirige, propter inimicos meos facio, qui me uolunt deflectere, a quibus eripe me, ne mihi preualeant. Et sic, id est, eripiendo, ne tradideris me in animas, id est in uoluntates, tribulantium me. Quod est dicere: Et si tribulari me permittas ab his, non tamen hoc quod uolunt sinas eos in me penitus efficere, scilicet ut me deflectant. Oro ne tradideris, et hoc mihi orandum est. Quoniam insurrexerunt in me, tribulando, suggerendo, testes iniqui, id est illi qui iniqua testantur, et opere scilicet et uerbis, id est mundanis adherere summum bonum esse. Et iniquitas, id est, ipsi dicti per emphasim iniquitas,  mentita est, ut me deflecteret, affirmando bona esse que mala sunt, id est, uitia; mala etiam esse que bona sunt, id est, uirtutes. Dico mentita est, et hoc non ad incommodum meum; sed sibi, id est ad damnationem 80 suam. »Os enim quod mentitur, occidit animam .« Facta oratione ne uideretur ex diffidentia orasse; enuntiat se firmiter credere, quod orauit adepturum, sic: Oraui, o auditores, ne Deus auertat faciem, et hoc non ex diffidentia oraui. Nam credo me uidere, id est uisurum, bona Domini, id est faciem eius et uoluntatem, que sunt reuera bona. Et hoc non in presenti uita, sed in terra uiuentium, id est in paradiso, ubi nemo nisi perpetuo uiuens habitabit  Ergo, auditor, mei exemplo exspecta Dominum, credendo illum tibi eadem bona daturum. Unde Apostolus: »Nolite amittere confidentiam, que magnam habet remunerationem .« Dico exspecta; et in exspectando non sis remissus in operibus; sed uiriliter age operando, orando, bene cogitando. Et, cum uiriliter egeris, non cesses pretedio, sed confortetur in hoc cor tuum. »Nam qui perseuerauerit usque in finem, hic saluus erit .« Et si Dominus moram fecerit, sustine, id est patienter exspecta, Dominum, ne murmures.



IN PSALMUM XXuII.

Titulus uicesimi septimi. Psalmus ipsi Dauid attribuendus, id est Christo. Et bene ponit ipsi Dauid. Quasi dicat: Non Dauid loquenti per membra  sua, sed ipsi, id est Dauid in propria persona agenti, et orat hic pretendendo meritum, id est bonam intentionem suam, ut Deus exaudiat eum orantem de resurrectione. Agitque etiam concessiue de retributione inimicorum, annuntiatque salutem suorum, et in fine pro eis orat.

Ad te, Domine, Trinitas, obtinendum clamaui et clamabo, id est bona intentione que tibi est clamor intensus, agam. Non dicit ad te obtinendum, quod in eo plenarie semper Deus non existeret, sed idem est ac si dicat: Ad hoc clamabo ut qui secundum mortalitatem tibi sum non conformis, tue conformer immortalitati et impassibilitati; obtineam scilicet immortalitatem et impassibilitatem secundum quod homo sum. uel, clamabo ad te misericordem  respiciens, quasi diceret: In misericordia tua confidens. Ergo Deus meus, ne sileas a me elongatus. Quod est dicere: Responde petitioni mee. Respondere Dei est petitionem perficere. Et habetur in alia translatione ne obsurdescas mihi, id est ne fias mihi surdus. Et hoc idem est quod ne sileas a me. Et quia dixerat ne sileas, ne putaremus quod mox uellet petitionem suam compleri, determinat: Ne taceas a me elongatus dico, quando, id est aliquando. Quod est dicere: Et si modo taces, non perficiendo, non tamen taceas, dum non tacendum erit. Quasi dicat: Perfice in me aliquando quod perficiendum est, ut me immortalem et impassibilem facias. Ne taceas et ne sileas idem est pro determinatione  repetitum. uel sic: Ne taceas quando, id est aliquo modo, quin me meosque facias immortales. Oro ne taceas. Nam si tacueris, non solum non immortalis ero, sed assimilabor, id est similis fiam, descendentibus in lacum, id est in profunditatem mortis, non resurrecturis usque in communem resurrectionem. Lacum dicimus foueam profundissimam, ideoque hic pro profunditate ponitur. in alia translatione habetur: ne forte tacente te, comparer descendentibus in lacum. Dixi clamabo, intentione scilicet. Et etiam clamabo, uoce deprecationis, id est uoce elementari a deprecatione mea procedenti, scilicet ab intentione cordis, que te deprecatur intense. Et, tu, exaudi uocem deprecationis mee, id est audi, ut impetrem, uocem que procedit  a bona intentione mea, qua te deprecor. Et dignum est ut exaudias: dum hoc est quod oro ad te obtinendum, non aliquid terrenum, et, dum hoc est quod non deprimo, sed extollo, id est, intensas facio manus, id est, affectiones, meas, ad templum sanctum tuum constituendum. Quod est dicere: Dum ad hoc 81 affectiones mee intendunt, ut constituam Ecclesiam, que erit sanctum templum tuum, in quo habites. Unde Apostolus: »Templum Dei sanctum est, quod estis uos ,« uel sic: Dum extollo, id est eleuo manus meas in cruce ad templum sanctum tuum constituendum. Cetera non mutantur.

Quia uero dixerat, exaudi, ostendit unde exaudiat, sic. De hoc scilicet exaudi. Ne tradas me in  mortem simul cum peccatoribus; antonomastice, quasi diceret: Non oro quidem ut non tradas in mortem, sed oro ne tradas simul cum peccatoribus, id est consentiendo desiderio peccatorum, qui me uolunt detinere in morte, ne resurgam. Et quia obscure dixerat, exponit: Dico ne simul tradas me cum peccatoribus, quod est ac si dicerem: Et, id est scilicet, ne perdas me, id est destruas ex toto, quin resurgam. Cum operantibus iniquitatem, id est consentiendo Iudeis, operantibus mortem meam, que emphatice dicitur iniquitas, quantum ad eos. Qui operantes iniquitatem, loquuntur pacem, id est, uerba pacifica cum me proximo suo, de eorum genere iuxta carnem nato, dicentes: »Magister, scimus quia uerax es,« etc.  Dico quod loquuntur pacem.  Mala autem, id est, male cogitationes de me sunt in cordibus eorum. Hoc autem dicit ad exaggerationem scilicet eorum, ut postea concessiue agat de eorum damnatione, sic: Dico loquuntur pacem, et mala sunt in cordibus. Ergo da illis secundum opera ipsorum, id est, retribue damnationem, quam promerentur opera eorum; mors mea scilicet, quam etsi non actu, consilio tamen et uerbis operantur. Ne uero putarentur opera iusta uel ex temeritate, sic determinat. Et, id est scilicet, da illis secundum nequitiam adinuentionum ipsorum, id est, secundum quod promeruerunt nequam consilia, que adinuenerunt de morte mea. Et non solum des secundum opera non manibus facta, sed tribue illis secundum  opera manuum ipsorum, id est, secundum hoc quod in manibus exercuerunt, flagellando, et quasi latronem me tractando. Et quia dixerat da et tribue, exponit quid orat dari, sic: Dico da et tribue: scilicet redde retributionem illorum, id est, premium retributionis eorum ipsis. Retribuerunt enim mihi mala pro bonis. uersus autem qui supra est, scilicet quoniam non intellexerunt, sic preposterate legitur: Dico redde retributionem, quod uere facies; destrues illos, et hic de terra sua, et in futuro de terra uiuentium, quam se habere presumunt. Et post non edificabis eos nec in hac, nec in illa; et de his causis: Quoniam non intellexerunt opera Domini, id est, noluerunt intelligere per opera sua eum Dominum esse in rebus, scilicet per gloriosa miracula, que  coram eis operatus est. Nullus enim alius cecum natum illuminauit, quatriduanum resuscitauit. Et non intellexerunt in opera manuum eius, id est, per excellentissima opera eum Dominum esse, scilicet per hoc quod innocentiam per Adam ablatam restituit. Peccatum originale destruxit, immortalitatem mundo reparauit, et cetera que mirabiliter operatus est, que dicuntur opera manuum eius, eo quod pre ceteris egregia sunt. Magis enim egregia sunt opera que manibus exercentur, quam que instrumentis aliis aguntur.

Quoniam autem dixerat, exaudi uocem orationis mee, etc., ne crederetur ex diffidentia orasse, innuendo se exaudiendum, laudat Deum quasi iam exaudierit, sic: Oro, exaudi: et iam mihi uideor  exauditus: et benedictus, id est, exaltatus sit Dominus, et a me et a membris meis. Quoniam exaudiuit, id est, pre nimia certitudine quam habeo, iam uidetur exaudisse uocem deprecationis mee, id est, procedentem a bona intentione mea. Et ostendit unde exaudiuit: sic de hoc scilicet exaudiuit, quia Dominus erit adiutor meus ut resuscitet, et protector meus, ne cedam in tribulationibus; 82 et merito. Nam in ipso, non in alio sperauit cor meum: et ideo adiutus sum ab eo. Et bene ponit sperauit cor meum. Sperare namque corde et mente dicimur, cum rationabiliter et que ad salutem pertinent, speramus. Sperare uero sensualitate, cum sola que corpori dulcia sunt et utilia speramus. Quia uero dixerat adiutus sum, exponit in quo sit adiutus, sic:  Dico adiutus sum; et quia me adiuuit, refloruit caro mea, id est, reflorebit caro mea; gloria resurrectionis, que florida fuit gloria Natiuitatis, cum sine concupiscentia de uirgine nata est. Unde per Isaiam dicitur: »Egredietur uirga de radice Iesse, et flos de radice eius ascendet .« Et in Canticis idem sponsus et Ecclesie sponse dicit: »Ego flos campi .« Et quia reflorebit caro que marcida in passione uidetur, confitebor ei, id est laudabo eum in meis futuris. Ex uoluntate mea, id est secundum uoluntatem meorum. Scilicet pariam ei confessores, qui non seruili timore, ut Iudei, sed uoluntarie laudabunt eum affectione bona et operatione. Dico quod confitebor ei in meis: Dominus autem  erit fortitudo plebis sue, id est, Dominus faciet fortes in uirtutibus illos confessores quos ei pariam, qui erunt plebs eius. Et erit protector, ne deficiant, saluationum Christi sui, id est, saluandorum a me Christo suo, qui per emphasim saluationes dicuntur. Enuntiata salute suorum, orat pro eis sic: Dico quod eris fortitudo et protector; et ita sit. Saluum fac Domine, a uitiis populum tuum futurum. Et benedic hereditati tue, id est exalta uirtutibus illum populum quem excoles per predicatores ut aliquis hereditatem excolit, ideoque hereditas tua dicentur. Et rege eos ne deficiant. Et extolle illos, id est, exalta de bono in melius: usque in eternum, id est, in eternitatem deducturus eos.



IN PSALMUM XXuIII.


Titulus uigesimi octaui. Psalmus Dauid, id est, prophete in consummatione tabernaculi agentis, id est, in consideratione consummationis tabernaculi, id est Ecclesie: que tabernaculum dicitur, eo quod in ea fideles existentes, Deo militant contra uitia pugnando, ad modum militum in tabernaculis militantium. Titulus iste iuxta similitudinem historie positus esse uidetur. Legitur enim cum Dauid Domini tabernaculum consummasset, populum Isrel ibi plurima sacrificia obtulisse. Tabernaculum autem istud prefigurabat Ecclesiam, a Christo, uero Dauid, ex utroque populo consummandam in uirtutibus et operibus bonis: quam consummationem propheta preuidens, adhortatur eos qui in tabernaculo, scilicet  in Ecclesia sunt futuri, ut cum a Christo fuerit consummatum, semetipsos ad sacrificandum afferant: exemplo apostolorum, qui arietes dicuntur, eo quod omnium fidelium duces sunt, sicut arietes duces sunt ouium: uel quia duo fortia cornua habent, id est, duo Testamenta, auxilio quorum errores omnium repellunt. sicut arietes duobus cornibus obstantia depellunt. Ostendit quoque qualiter hoc sit tabernaculum consummandum.

Afferte Domino, o adoptiui filii Dei futuri; afferte uos ipsos ad sacrificandum filios arietum, id est, imitatores apostolorum. Quod est dicere: Offerte uos ipsos Domino, ut apostoli fecerunt. uere filii Dei fideles dicuntur, id est, ab eo specialiter regenerati. Unde Ioannes euangelista: »Dedit eis potestatem  filios Dei fieri :« filii etiam dicuntur apostolorum, eo quod eorum doctrina Deo regenerentur, et eorum imitatores pro posse suo existant. Unde Apostolus. »Filioli mei, quos iterum parturio ,« etc. Quia uero bis dicit, afferte, sic dicit: Dico, afferte uos filios arietum: et in hoc scilicet sitis filii arietum. Afferte Domino, sicut ipsi fecerunt gloriam, ut bene 83 cogitetis de gloriosa essentia deitatis. Et afferte honorem, in alia translatione habetur imperium; quod est dicere: Intelligite eum secundum humanitatem ab omnibus esse honorandum, et super omnia potestatem habere et imperium. Unde idem in Euangelio: »Data est mihi omnis potestas in celo et in terra .«  Et Apostolus: »Donauit illi nomen quod est super omne nomen .« Dico afferte Domino gloriam et honorem; et hoc quantum in uobis est bene de eo intelligendo, et etiam quantum ad illos; afferte Domino gloriam nomini eius, id est, facite eum in aliis gloriosum magnificando nomen eius, et adorate Dominum, id est, ueneramini bonis operibus; in atrio sancto eius, id est, in uobis effectis atrium sanctum eius, id est, non angustis in caritate, sed dilatatis sicut atrium amplum est. In alia translatione habetur in aula sancta eius. Quod idem est in sententia, scilicet ut sitis habitatio eius in caritate amplissimi, ad modum aule, que habitatio amplissima est. Dico afferte filios arietum, et  afferendum est; nam iam est tabernaculum consummatum, ideoque sacrificandum est in eo.

Et ostendit quomodo sit consummatum, et quid sit illud tabernaculum: hoc quod futurum est ex nimia certitudine annuntiando preterite, sic: uere afferendum est. Nam uox Domini, id est predicatio eius, per predicatores intonuit super aquas, id est, ad modum tonitrui, quod aperte sonat omnibus et comminatur; aperte gentibus sonuit, et damnationem non resipiscentibus comminata est: et bene ponit super. Nam uox illa de superiori dispositione Patris processit. Gentes quidem aque dicuntur, eo quod ad modum aquarum defluentium, per illicita defluunt; et quia dixerat uox Domini, ne qualiscumque Dominus uideretur, commendat eum  sic: Et iste Dominus existens Deus maiestatis, id est, omnipotentie, intonuit super aquas multas: et ideo repetit super aquas, ut quia indeterminate posuerat, addat multas. uox Domini dico operantis in uirtute, id est, in constantia quam dedit predicatoribus, ut neque mors neque uita separaret eos a caritate Christi . Et uox Domini dico operantis in magnificentia miraculorum predicatorum. Unde in Euangelio: »Domino cooperante et sermonem confirmante, sequentibus signis ;« et exponit quid operatus sit in uirtute et magnificentia, sic: Et uox Domini dico confringentis, de malo in bonum cedros, id est, sublimes in superbia, ad modum cedri que sublimis arbor est.

Cum dicit cedros, simpliciter intelligit omnes superbientes  contra Deum inobedientia, et non solum paruas cedros confringet, sed et cedros Libani confringet Dominus, id est, superbientes de nitore nobilitatis et diuitiarum. Qui ideo cedri Libani dicuntur. Libanus enim nitor interpretatur. Dico quod cedros confringet, et adhuc aliud faciet quod mirabilius erit, hoc scilicet: cedros confringet, et eas confractas comminuet, id est ualde humiliabit in tribulationibus. Eas dico existentes tanquam uitulum Libani, id est, acceptabiles Deo per ipsas tribulationes, sicut uitulus Libani acceptabilis est ad sacrificandum, cum pinguissimus sit propter bona pascua Libani, in quibus pastus est. Pingues namque uituli sacrificio habiles erant. Dico comminuet eas, et ne comminui uideatur eis ignominiosum, dilectus,  antonomastice, id est Christus, de quo uox paterna ait: »Hic est Filius meus dilectus ;« comminuetur, id est, in tribulationibus humiliabitur. Et ne crederetur secundum diuinam naturam comminui, determinat sic: Quemadmodum filius est unicornium, id est ad eum modum, ad quem modum est filius Iudeorum, qui dicuntur unicornes, propter unicam et singularem superbiam quam pre ceteris habuerunt. uel propter unicam legem. Nulle namque gentes legem tunc habuerunt. Quia autem dicit eum filium Iudeorum, id est, de eorum sanguine natum; ad ipsius humilitatem commendandam dicit. Qui nec etiam de eorum sanguine, quos se crucifixuros 84 cognouerat, nasci dedignatus est. Ne  uero putaretur illas solas cedros confringere et comminuere, que quamuis Libani sint, non tamen aduersarie sunt Ecclesie, ostendit quoque se illas intercidere que sunt aduersantes fidelibus, sic: Et uox Domini dico intercidentis, id est, diuidentis flammam ignis, id est persecutores, alios assumendo, et alios relinquendo. Qui bene dicuntur flamma, eo quod fideles tribulationibus deuorent ad modum flamme ligna deuorantis Et bene post flammam subiungit ignis. Nam sicut flamma ex igne, sic et eorum persecutio procedit ex nimio ire et odii feruore.

Postquam ostendit uocem Domini intonuisse super gentes, que aque dicuntur, et hoc in uirtute et magnificentia, et confregisse cedros Libani, et eas  comminuisse tanquam uitulum, et intercidisse flammam ignis, enuntiat eadem uoce concutiendum et commouendum desertum Cades, per quod Iudei figurantur. Cades, iuxta Augustinum, sanctum legis interpretatur. Ipsi uero desertum sunt a sanctitate legis, scilicet sanctitate legis carentes, et carnalia precepta solummodo retinentes. uel desertum sanctitatis legis sunt, id est, deserentes legis sanctitatem quam eis Dominus proposuit: et hoc idem est in sententia diuerse explicatum. Unde Dominus in Euangelio: »Irritum fecistis mandatum Dei propter traditionem uestram .« Et Apostolus: »uoluntatem suam querentes statuere, lege Dei non sunt subiecti .« Cades quoque, iuxta Hieronymum, comestio tinee dicitur. Iudei  uero desertum existentes, ad modum tinee per pseudoapostolos innocentes comedere, id est, sibi confirmare studuerunt. Et de eorum commotione ad fidem sic dicit: Dixi quod uox Domini intonuit super aquas, uox Domini dico concutientis per penitentiam desertum, et exprimit quod desertum. Et, id est scilicet, commouebit Dominus per penitentiam desertum Cades, id est Iudeos. A similitudine cultoris, qui terram concutit et commouet aratris, ut fertilis fiat. Et uox Domini preparantis ceruos ex ipso deserto, id est, facientis quosdam ceruos, id est, deuorantes uenenum serpentium, et per hoc preparabit ceruos, quia reuelabit eis condensa, id est obscuritates Scripturarum propheticarum. Dixi quod uox Domini intonuit super aquas, et confringet et comminuet cedros:  et commouebit desertum Cades, et omnes is i, scilicet aque, cedri, et desertum in templo eius existentes, id est membra Ecclesie, que est templum eius, dicent gloriam ei, id est, glorificabunt eum bonis affectionibus et uerbis et operibus, et per hoc dicent gloriam, quia Dominus facit, id est faciet eos inhabitare diluuium, id est immobiliter statuet eos in spe beatitudinis, que per baptisma fidelibus a Deo datur. Quod diluuium dicitur, eo quod in eo omnia peccata diluuntur, sicut in diluuio omnis caro deleta est. Et per diluuium sedebit, id est habitabit in eis Dominus rex, id est, ut regat de bono in melius, in eternum, id est hic et in futuro, et exprimit quomodo reget: Hic, scilicet Dominus uirtutem populo  suo dabit, id est constantiam, ne deficiant, et in futuro benedicet populo, id est, exaltabit populum suum: in pace constituendo, ne amplius in aliquo sollicitetur.



IN PSALMUM XXIX.

Titulus uicesimi noni. Psalmus cantici in dedicatione domus Dauid. Titulus iste iuxta similitudinem historie positus est. Propheta namque preuidens Salomonem filium suum domum Deo edificaturum, et postea dedicaturum, et in illa dedicatione prefigurandam esse dedicationem corporis Christi et Ecclesie; quod utrumque Dei domus, id est habitatio est, introducit Christum promittentem se bene operaturum, ut a Deo in resurectione dedicetur, id est, ad immortalitatem et gloriam et Dei laudem  destinetur, sicut domus Salomonis fuit dedicata, id est ad hoc ut Deus in ea laudaretur destinata. Enuntiat quoque ipsam dedicationem resurrectionis sue, adhortando membra ad bene operandum, 85 et Deum laudandum, ut ipsi in futuro dedicentur, id est, remota mortalitate, ad immortalitatem et letitiam et Dei laudem destinentur. Ostendit quoque constantiam suam orandi pro illa dedicatione, ut et nos constantes in oratione faciat. Quia autem ponit in titulo scilicet Psalmus cantici, quidam unam partem; quidam uero duas esse dicunt. Cum una pars est, sic titulus exponitur: Tractatus iste dictus Psalmus cantici, eo quod in se contineat psalmum, id est bonam operationem; et canticum, id est de bono opere retributionem: factus est in consideratione  dedicationis domus Dauid, id est, corporis Christi uel Ecclesie: quod utrumque est domus Dauid, id est Christi, ueri Dauid. Si autem Psalmus cantici due partes sint, quamuis idem sit in sententia, diuerse sic exponitur: Iste psalmus, id est bona operatio, que continetur in hoc tractatu, est causa cantici, id est, letitie. Cantici dico in dedicatione domus Dauid futuri in ipsa domo. uel ita ut in sententia sit diuersitas: Psalmus iste, id est tractatus, est psalmus, id est tractatus cantici in dedicatione domus Dauid futuri.

Exaltabo te, Domine, id est, te altum et magnum reputabo, bene de te cogitando ad honorem tuum et bene operando: et merito; quoniam propter exaltationem suscepisti, id est suscipies, me de mortali  faciendo immortalem, a similitudine medici, qui egrum suscipit ut sanificet. Nec delectasti, id est, permittes delectari inimicos meos Iudeos super me se extollentes: delectarentur enim si detinerer in morte. Dico suscipies; ut autem suscipiar, Domine omnium, Deus meus specialiter: ad te misericordem respiciens clamaui, id est, uoce intensa oraui; et ideo sanasti, id est sanabis, me. Sanasti idem est quod et suscepisti. Et exponit quomodo sanabit; ita scilicet sanabis: Domine, eduxisti, id est, educes ab inferno animam meam, uidelicet a locali inferno, reducendo eam ad corpus die tertia, et ut dignus essem ad deducendum de inferno. Saluasti me ab omni peccato. Me dico separatum a descendentibus  in lacum, id est, a consortio descendentium in profunditatem uitiorum. Ostensa sanatione sua, adhortatur membra ad psallendum et Domino confitendum, ut et ipsa sanata letentur: Dico quod sanauit me. Ergo ut sanemini, o mei sancti filii eius existentes, psallite Domino, id est, bene operamini ad honorem Domini. Et confitemini memorie sanctitatis eius, id est, laudate eum uoce et affectione de memoria sanctitatis eius. Quod est dicere de hoc quod memor erit promissionis sue, ut uos scilicet per me sanctificet, qui per Adam peccatores effecti estis. Dico confitemini, et hoc duplici intuitu. Quoniam ira, id est, uindicta eis quam hominibus intulit propter Adam, erit in indignatione, id est in breui furore. In alia translatione habetur ira eius ad momentum,  quod idem est in sententia: Indignatio enim est momentaneus furor. Et uita erit in uoluntate eius, quod est dicere: Deo ipsi debetis confiteri, quia cum iuste uos damnare posset, breuem uobis uindictam intulit, scilicet mortalitatem et passibilitatem non diu duraturam. Et quia uita dabitur in futuro in uoluntate eius, id est, per gratuitam uoluntatem eius, et ideo adhuc confitemini. Quoniam ad uesperum, id est, ad Adam respicientibus ut ei conformentur, demorabitur fletus, id est, eternus in futuro erit fletus; et ad matutinum, id est me Christum, respicientibus demorabitur letitia beatitudinis. Quod est dicere: Confitemini; nam qui non confitentur, sed ad Adam respiciendo, ipsi conformantur, flebunt. Qui uero ad me Christum respiciendo  psallunt et mihi conformantur, letabuntur. uesper bene dicitur Adam, qui a peccando obscurus factus est, et ex eo mors nostra secuta est, sicut uesperum sequitur nox, quod mane obscurius est. Matutinum autem Christus est, 86 quod in eo fidei nostre lux principium habuit: et clarus in sanctitate fuit ad modum mane, quod clarum est, in quo lux diei incipit. Dixi: Quia ad uesperum scilicet respicientibus demorabitur fletus.

Ego autem non respexi ad uesperum, sed in abundantia mea, id est, plenitudine sanctitatis mee positus. Dixi, id est, mecum statui: non mouebor ab hac abundantia in eternum. Et hoc ideo dicit ut nos instruat exemplo sui; ne a sanctitate moueamur. Dixi, non mouebor: et hoc tamen non per me, sed  tu, Domine, prestitisti uirtutem, id est, constantiam decori meo, id est, abundantie sanctitatis mee; in uoluntate, id est in gratia tua. Et ostendit quam uirtutem, hanc scilicet ut nec in tribulatione desistam clamare ad te, quamuis me tribulari sinas. Dico quod prestitisti uirtutem, et usque adeo quod auertisti faciem tuam a me, id est uideberis auertere aspectum misericordie tue a me in passione, permittendo me affligi; et factus sum conturbatus, id est, spontanee conturbabor in anima timore passionis, et tamen non ero remissus. Sed ad te, Domine misericordie, respiciens clamabo, id est, clamosa affectione agam; et ad te Deum, id est, Creatorem meum respiciens deprecabor uoce sic dicens: Que  utilitas erit in sanguine meo effundendo, dum descendo, id est, si hoc est quod descendam in corruptionem, id est, in putredinem? Quod est dicere: Ne permittas me in corruptionem descendere. Cum enim magna utilitas de morte mea, si resurrexero, sit futura; si hoc est quod non resurgendo in corruptionem descendero, que utilitas erit in effusione sanguinis mei? Nulla scilicet. Et exponit ipsam utilitatem sic: uere nulla erit utilitas tunc in sanguine meo; Nunquid enim confitebitur, id est, ueros confessores pariet tibi puluis? Aut annuntiabit ille puluis ueritatem tuam, scilicet te ueracem esse, qui promisisti per prophetas te me resuscitaturum? Quod est dicere: Si non resurgens, puluis effectus fuero; non pariam tibi confessores, nec annuntiabo in  membris meis te ueracem esse, quia me resuscitando promissionem tuam compleueris. Hoc autem sub interrogatione dicit ex affectione nimia, ut magis eum ad perficiendum quod possit commoueat.

Facta oratione, ne uideatur ex diffidentia orasse, pre certitudine quam habet iam se exauditum, dicit: Cum nondum sit in re. Et hoc sic dicit: Que utilitas, etc. Et quamuis hec ita dico, non tamen quod oro, futurum esse dubito: certus enim sum quia audiuit, id est audiet, me Dominus. Ostendit autem quia et propter misericordiam, et propter merita audiuit eum, sic: Dico, audiuit. Et hoc ideo, quia et misertus est mei; et quia factus est adiutor meus. Quod est dicere: Et ideo audiet, quia miserebitur mei. Et quia meritis meis feci eum mihi adiutorem.  Demonstrat uero in quo erit adiutor, apostropham ad eum cum gratiarum actione faciendo, sic: uere adiutor fies. Nam conuertisti, id est conuertes, planctum meum, id est, tristitiam passionis mee, in gaudium resurrectionis. Quod est dicere: Destrues planctum meum, dando mihi gaudium. Et conscidisti saccum meum, id est, omnino destrues mortalitatem meam. Et circumdedisti me, id est, ex toto ditabis me letitia immortalitatis. Bene autem mortalitas Christi saccus dicitur; quia cum peccatum non haberet, mortalitas eius pena peccati nostri fuit, sicut saccus quo penitentes induuntur, pena suorum peccatorum est. Dico quod circumdabis me letitia; et hoc ideo, ut cantet tibi gloria mea gloriosa, id est, ut resurrectio mea dicat tibi laudem  non uerbis, sed ipsa sui euidentia. Et dixi quod conscidisti saccum meum, et ideo non compungar ultra timore mortis. Unde Apostolus: »Christus resurgens ex mortuis, iam non moritur .« Et quia non compungar, Domine Deus meus, confitebor tibi in eternum, id est, laudabo te in meis omnimoda laude. uel ita: Dico quod conscidisti saccum meum, et hoc ideo, ut cantet tibi gloria mea, id est, 87 ut laudent te omnino gloriosa membra mea, et sic ut non compungar, id est, non peniteant cantasse tibi uel metu, uel alicuius principis fauore. Sed o Domine Deus meus, usque in eternum, eundo de generatione in generationem, confitebor tibi, id est, laudabunt te.



IN PSALMUM XXX.


Titulus tricesimi. In finem Psalmus Dauid. Solus autem Augustinus habet: In finem psalmus Dauid pro exstasi. Quod sic exponitur: Psalmus iste attribuendus est Dauid Christo, tendenti in finem, id est, perseuerantiam et uictoriam; Psalmus dico habitus pro exstasi, id est, subtili consideratione sua. Exstasis uero duobus modis accipitur: Exstasin enim dicimus, nimium mentis pre timore uel admiratione stuporem. Unde in Actibus apostolorum legitur: Repleti sunt stupore et exstasi in eo quod contigerat illi . Huiusmodi uero exstasis in Christo fuisse, nunquam dicenda est. Exstasim etiam dicimus arcanum mentis excessum, quotiescunque perfectorum contemplatio in secreta Dei consilia speculando,  secularibus omnino cogitationibus postpositis, immoratur. Pro huiusmodi autem exstasi hic in psalmo agitur. Considerans namque Dominicus homo, se immensa et excellentissima dispositione diuinitatis in mortem esse tradendum, et ex morte illa salutem generis humani secuturam, orat, merita preferendo, ut Deus in passione constantem eum faciat, ne cedat et ut resuscitetur. Predicit quoque passionem suam futuram preterite de ea agendo. Ostendit quoque suorum salutem, et pro eis orat. Adhortaturque eos ut uiriliter agant in preceptis Dei. Agit quoque concessiue de inimicorum damnatione et erubescentia. Et hec sic incipit:

In te, Domine, fundatus et firmus, speraui, id est, spem constantie et resurrectionis mee posui. Ecce  pretentio meriti. Ergo quia in te speraui, non confundar in eternum, id est nunquam erubescam. uel sic: Et si uidebor ad horam in passione erubescere, non tamen hoc sit in eternum. Quia uero dixerat generaliter non confundar, particulariter ostendit unde non confundatur, sic: Inde scilicet confunderer, si a morte non liberarer, uel si in passione cederem. Et ideo libera me a morte, et hoc in iustitia tua. Quod est dicere: Quia iustus es, et hoc ego in te sperando promerui. Et ut liberer, inclina ad me aurem tuam. Superius ostendit meritum, ponendo in te speraui et in iustitia libera me. Hic autem orat ex misericordia liberari, cum dicit: Inclina ad me mortalem, aurem tuam, id est, condescendere fac humilitati mortalitatis mee benignitatem  tuam, a similitudine medici, qui ex benignitate infirmo aurem inclinat, quando non potest pre infirmitate loqui, ut eum, infirmitate sua cognita, curet. Auris bene Dei benignitas dicitur, per quam preces humilitatis nostre suscipit. Oro libera, et hoc non differas usque in communem resurrectionem, sed accelera ut eruas me, id est, accelerate erue me, post tres dies scilicet. Non solum autem oro a morte liberari, sed hoc etiam oro: Esto mihi in Deum protectorem. Quod est dicere: Te reputo Deum, et ex Deo cedas mihi in protectorem, ne deficiam. Et in domum refugii, id est, in securitatem sicut domus munita ad se fugientibus, est causa securitatis. Multi uero proteguntur, qui securi non  sunt, ideoque bene addit. Et in domum refugii. Dico esto mihi protector et domus refugii, ut sic saluum me facias a morte. Aliter enim non saluarer. uere debes esse protector et refugium, quoniam fortitudo mea et refugium meum es tu, id est, quia te reputo fortitudinem, id est, protectorem meum, et refugium, id est securitatem. Et sic in hac tentatione mortis debes esse protector et refugium, quoniam in aliis tentationibus inimicorum uisibilium, et in tentatione diaboli, es tu mihi semper fortitudo et refugium. Et ideo deduces me de bono in bonum, perseuerare 88 faciendo, et per deductionem enutries me, id est, confortabis me, faciens immortalem, a similitudine nutricis que paruum nutrit, ut fortis fiat ex debili. Exponit autem quomodo enutriet,  sic: Scilicet enutries; Educes me de laqueo hoc quem absconderunt mihi, id est, de presenti morte quam abscondite putant se preparasse mihi, a similitudine illius qui in abscondito laqueum ponit, ut auem uel bestiam ignorantem decipiat. Et merito educes. Nam in manus tuas, id est in potentiam tuam, commendabo spiritum meum, id est, committam animam meam, ut per te qui potens es eam recipiam, ita quod non sint amplius inimici potentes eam auferre a corpore, sicut nunc sunt: a similitudine illius qui aliquid commendat, ut quando uoluerit illud recipiat; et bona fiducia commendabo, quoniam tu es, id est tu eris, protector meus in passione, ne deficiam.

Ostendit uero quod commodum inde sequatur,  sic: Dico educes, et me eductoredemisti me, id est, redimes meos a morte, o Domine existens Deus ueritatis, id est, dator ueritatis faciens eos expetere uera bona. uel, Deus ueritatis, id est Deus uerus, qui hoc promisisti, et non potes non complere. Non enim mei morte mea redimerentur, nisi de laqueo hoc educerer. Dixi quod meos redimes, quibus eris dator ueritatis. Obseruantes autem uanitatem, id est, cum summa diligentia complectentes bona secularia, que uana sunt; et hoc superuacue, id est sine qualibet utilitate, odisti, id est odio habebis, et ideo non redimes illos, quos odio habebis. Ego autem non ero tibi odio, id est, mei non erunt tibi odio. Ego enim in Domino sperabo, id est, mei in te Domino non in uanis spem ponent. Et ideo exsultabo  et letabor, id est, exsultabunt in futuro de corporis beatitudine. Exsultare namque proprie corporis est; componitur enim a saltare. Et letabuntur de anime beatitudine, et hoc in misericordia tua, non in solis meritis suis. Et uere exsultabunt in corpore, quoniam respexisti humilitatem meam, id est, misericorditer considerabis, ut inde eos eruas per deiectionem corporis meorum. Subiacent enim angustiis omnibus. Quod dicit respexisti, a similitudine illorum dicit, qui oppressum benigne respiciunt ut eius misereantur. Et uere letabuntur in anima. Nam saluasti, id est, saluabis animam meam, id est, meorum, de necessitatibus, id est, de fragilitatibus que  contingunt per peccati originalis necessitatem. Fragilis enim est, cum plena illa, quam haberet , Dei cognitione careat. Fragilis etiam est, cum timeat et tristetur, et cuncta talia patiatur: et non solum hoc habebunt ut exsultent et letentur in futuro; sed etiam in hac uita non conclusisti me in manibus inimici, id est, non permittes meos concludi in potestate diaboli, ut possit eos irretire per suggestiones impiorum, et in conformitatem suam traducere, a similitudine capti qui comprehenditur prius, et in carcerem postea concluditur. uere non permittes concludi: Sed potius statuisti pedes meos in loco spatioso, id est statues affectiones meorum in spatiositate fidei et dilectionis, a similitudine illius qui, de angusto carceris eductus,  in loco spatioso statuitur. Enuntiata suorum salute, apostrophatice Deum orat ut in eis compleat quod enuntiauerat, sic dicens:

Enuntiaui quod mei exsultabunt et letabuntur, et ut hoc sit, Miserere mei, id est, meorum, Domine. Et necesse est eis, quoniam tribulor, id est, mei tribulantur. Et exponit ipsam tribulationem per patres. uere tribulantur; nam conturbatus est in ira oculus meus, anima mea et uenter meus, id est, debilitatus est in uindicta quam accepisti de peccato Ade contuitu rationis meorum. Conturbatus ponitur a similitudine oculi, caligine uel aliquo morbo conturbati, qui debilis est ad uidendum. Et conturbata est anima meorum, id est, debilitata est uitalitas et sensualitas meorum, et debilitatus est uenter, id est,  corpus 89 eorum, a molliori parte totum corpus designat, ut illud rem debilissimam esse innuat. Exponit autem quomodo sit anima conturbata, sic. uere anima, id est uitalitas, debilitata est, quoniam ipsa uita mea, id est uitalitas meorum, defecit in dolore, id est, defectibilis facta est per dolorem, quod non fieret nisi Adam peccasset. Quod est dicere: Talis nature facta est quod per aliquem dolorem potest deficere. Et anni mei sunt defectibiles in gemitibus; anni et uita hic idem est. Quod est ac si dicat: Non tantum defectibilis dicenda est eo quod per dolorem cito finiri potest, sed ideo etiam quia, dum durat in crebris gemitibus aduersitatum constituta, deficit a beatitudine letitie, quam haberet continue, si perseuerasset obedientia Ade; per  ostensionem autem defectionis uitalitatis innuit et corpus defecisse, quod a uitalitate uegetatur. Innuit quoque sensualitatem defecisse. Que uere defecit. Minus enim etiam corporaliter uidemus et sentimus. Sciendum est animam et sensualitatem et uitalitatem idem esse; sed secundum diuersa officia diuersis nominibus nuncupatur. Anima autem eius principale uocabulum est. Sensualitas uero dicitur eo quod per corporea instrumenta diuersos sensus exerceat, ut per oculos uidet, per aures audit. uitalitas quidem dicitur eo quod corpus uegetando illud uiuere faciat. Cum autem dicitur uitalitas et anima deficere, et anima perpetua esse uideatur; idem est  ac si dicat: Deficit in officii sui exercitio, non autem in sui essentia. Nam si eius ex toto perimeretur essentia, non esset utique perpetua.

Exponit etiam quomodo sit oculus conturbatus, sic: uere conturbatus est oculus, qui et uirtus meorum dicitur, propter sui dignitatem. Nam uirtus mea, id est ratio meorum, infirmata est in paupertate, id est, laborat ad modum infirmantium, propter indigentiam plene cognitionis Dei. Et quia uirtus infirmata est, ossa mea conturbata sunt, id est, uirtutes meorum debilitate sunt; dicuntur autem ossa, propter fortitudinem quam habent, ad modum ossium que fortiora sunt carne. Ostensa una causa quare debeat misereri, scilicet propter eorum tribulationem: aliam subiungit, passionem uidelicet  suam et iniuriam pro eis patiendam, quam etiam ostendit. Et hoc sic dicit: Dico miserere meorum, quoniam tribulantur. Et ideo adhuc, quia ut tu eis miserearis, super omnes inimicos meos factus sum opprobrium, id est, fiam inimicis meis opprobrium et derisio, plus quam ipsi futuri sunt opprobrium et derisio gentibus, cum ab eis captiui ducentur et dispergentur. In alia translatione habetur: Apud omnes inimicos meos, id est, omnibus inimicis meis fiam opprobrium. Et etiam uicinis meis, id est, illis qui aliquantulum appropinquauerunt ut me cognoscerent, nondum tantum noscentes, sicut multi fuerunt ex Iudeis; factus sum opprobrium, id est, uerecundabuntur se uicinos meos fuisse; et timor, id est, causa timoris fiam notis meis, id est, apostolis,  ne me confiteri audeant timore mortis. Unde legitur: »Noti mei quasi alieni recesserunt a me :« Dixi quod uicinis fiam opprobrium. Et ideo ipsi uicini, qui uidebant me foras, id est, qui uidebant me secundum forinsecam naturam, scilicet secundum humanitatem, qua patiar; et nunc considerantes secundum diuinitatem, fugerunt, id est, ex toto recedent a me, id est, a spe quam in me habebant. uel sic: Qui uidebant, id est, cognoscent aliquantulum me, fugient a me, foras euntes, id est, eis cedentes qui foris sunt a cognitione mea, Iudeis scilicet. Et non ita fugient ut reuertantur post, sed obliuioni datus sum, id est dabor, tanquam mortuus sum a corde, id est, secundum animam in peccato; sicut me mortuum in corpore uidebunt. Quod est  dicere: Putabunt me per peccata in anima mortuum, ideoque non resurrecturum.

Et factus sum, id est fiam, eis tanquam uas perditum 90; quod est dicere: Ponentes in me prius spem saluationis, reputabunt me ad saluandum eos inutilem, sicut uas perditum, id est fractum, quod inutile est aliquid in se capere, cum illud quod in eo ponitur, inde citissime diffluat. Et ideo reputabunt me uas perditum, quoniam audiui, id est patienter  audiam, uituperationem multorum commorantium in circuitu, id est, non in mei dilectione et notitia, sed in elongatione, ad modum circuitus, qui longe est a puncto quod in medio est. uel commorantium in circuitu, id est, in appetitu  terrenorum, que bene dicuntur circuitus, eo quod nunquam firma sunt, sed eunt in circuitum, id est, semper uoluuntur aliquando in prospera, aliquando in aduersa. Quod est dicere: Ideo reputabunt me tanquam uas perditum; quia cum uituperatus ero, me uidebunt tacere quasi reum. Et ideo adhuc factus sum tanquam uas perditum; quia Iudei existentes in eo circuitu quem dixi; dum conuenirent, id est dum conuenient, congregati corporaliter aduersum me, id est, ut mihi detrahant, ipsi simul manentes, id est, in eadem uoluntate mortis mee concordes consiliati sunt, id est consiliabuntur, accipere animam meam, id est, auferre uitam meam, a similitudine illius qui ab hostibus accipitur ut perdatur. Quod est ac si diceret: Quia uidebunt eos de morte  mea consiliari, et hoc ad effectum deducere me non resistente, reputabunt me quasi uas perditum. Dixi, quod consiliabuntur accipere animam meam. Ego autem in te speraui, id est, in te spem ponam, Domine. Et dixi, id est dicam, et uerbis, et opere, et affectione, o Domine, eripe me de manu, id est de potestate, inimicorum meorum Iudeorum, ne eis conformer. Et eripe me a persequentibus me Iudeis. Quod est dicere: Eripe me a potestate Iudeorum, ne mihi preualeant, qui sunt inimici mei et persequentes. Multi namque inimici sunt, qui non sunt persequentes. Ideoque bene addit, a persequentibus me.

Et premittit causas de quibus eripiatur, sic: Dico, eripe; et dignum est. Nam Deus meus es tu;  reputo te Creatorem meum. Et quia sortes mee sunt in manibus tuis, id est, electiones mee sunt in uoluntatibus tuis. Quod est dicere: Quia solas uoluntates tuas eligo; sortes pro electionibus ponit, quia per sortes electiones fieri solent; quia uero ex uoluntatibus opera procedunt, manus dicuntur. Manibus enim opera exercentur. Oro, eripe. Et non solum hoc, sed etiam illustra faciem tuam, id est, illustrem ostende et claram fac benignitatem tuam. Respiciendo super me seruum tuum, id est, omnino tibi obedientem. Faciem ponit pro benignitate, eo quod in facie sepe benignitas denotatur. Bene etiam ponit, super seruum tuum, quasi dicat: Cum tu superior sis me humano seruo tuo, condescende mihi;  et per hoc benignitatem tuam illustrem ostende. Oro, illustra, sic scilicet: Saluum me fac a morte. Et hoc in misericordia tua, Domine, ne confundar; quod esset, si saluus non fierem; neque dignum est, quoniam inuocaui, id est, oraui te. uel ita: Quoniam inuocaui te, id est, bona affectione et uerbis et operatione uocaui te in habitatorem meum. Dico, ne confundar; impii uero, id est, Iudei inimici mei erubescant in resurrectione mea, et post deducantur in infernum, localem infernum uidelicet. Dico: Erubescant, et etiam muta fiant labia dolosa eorum. Non dicit sic muta, quod nichil omnino dicant; sed muta, id est, nichil mali de me, quod uerum uideatur, dicentia. Labia dolosa dicuntur habere, qui aliud cogitant, aliud dicunt; que Iudei habuerunt.  Cum enim ratione sua et miraculis Christi coacti, uere Deum essse cognoscerent, ore tantum denegabant. Potest etiam hoc oratio esse, si sic exponatur: Oro, saluum me fac. Et me saluato, erubescant impii Iudei de morte mea, in bonum scilicet erubescant, Et ut uehementius erubescant, deducantur cogitatione sua in infernum, in profunditatem 91 peccatorum suorum. Quod est dicere: Considerent profunditatem peccatorum suorum: et sic muta fiant labia dolosa eorum a uituperatione mei. Ostendit autem in quo sint dolosa cum subiungit: Que labia loquuntur aduersus me iustum, id est, detrahendo mihi iusto: et hoc in superbia et abusione, id est, superbe et abusiue. Superbe quidem loquebantur, cum dicebant: »Aue,  rex Iudeorum .« Abusiue autem, cum ad eius detractionem falsis uocabulis abutebantur, dicentes eum, qui iustus erat et innocens, peccatorem et seductorem . uel ita: Loquuntur in abusione, id est, abutuntur libero arbitrio suo loquendo aduersum me.

Cum enim ad hoc datum sit eis liberum arbitrium, ut cessando a malo, et bonum operando uel dicendo, meliores fiant quam si solummodo potentiam bene operandi haberent; abutuntur ipso libero arbitrio male de me loquendo. Ostendit autem quis fructus sequatur de saluatione sui, sic: Oro, salua me. Et per me saluatum apparebit quam magna, id est ualde magna multitudo dulcedinis, id est misericordie  tue, quam multitudinem abscondisti, a perdendis, et hoc timentibus te, id est, ad opus timentium te. Quod est dicere: A te non timentibus abscondisti ne cognoscant eam; timentibus autem reuelasti, iuxta illud Euangelii: »Abscondisti hec a sapientibus, et reuelasti ea paruulis .« Et non reuelasti sic ut non sint habituri; sed perfecisti, id est, perficies, illam multitudinem meis timentibus: qui sperant in te in conspectu filiorum hominum, id est qui confitentur se sperare in te in conspectu imitatorum malignorum, non denegantes te timore mortis. Unde Dominus in Euangelio: »Qui me confessus fuerit coram hominibus, confitebor et ego eum coram patre meo .« Malignos hic homines uocat, eo quod solummodo homines sunt, id  est, solummodo humana considerantes, nec etiam spiritualia. Ostendit uero multitudinem dulcedinis, quam superius posuit, sic per partes. Dixi quod perficies in eis multitudinem dulcedinis; hanc scilicet: Abscondes eos separatos a conturbatione hominum, id est, malignorum. Et hoc in abscondito faciei tue, id est, abscondes eos a malignis, ne eorum gloriam uideant, et eos conturbent sicut modo faciunt. Et statues eos in presentia tua, que a malignis abscondita erit. Unde scriptum est: »Tollatur impius, ne uideat gloriam Dei .« Dico quod in futuro abscondes; et hic proteges eos existentes in tabernaculo tuo, id est, in militia tua; a contradictione linguarum, id est, a contradicentibus linguis hereticorum  et aliorum uana suggerentium, ne preualeant eis. Hanc autem apos ropham ad membra: Benedictus Dominus de hoc, quia meis uidet futurum quod predixit. Dixi quod Deus abscondet et proteget uos, o sperantes; et ita erit. Et ideo benedictus, id est, laudatus sit Dominus, et a me et a uobis. Repetit autem quare sit laudatus aliis uerbis, sic: Quoniam mirificauit misericordiam suam mihi, id est, mirabilem misericordiam suam faciet Deus meis, uobis scilicet. Et hoc in ciuitate munita, id est, in Hierusalem celesti, que dicitur ciuitas munita, eo quod nullus assultus hostium in eam fieri potest. Unde scriptum est: »Quod oculus non uidit, nec auris audiuit, nec in cor hominis ascendit, que preparauit Deus diligentibus se .« Facit autem apostropham ad Deum repetens causam saluationis suorum, ut eos sibi magis obnoxios faciat. Dixi quod mei protegentur, abscondentur. Ego autem ut ipsi protegantur proiectus sum, id est ero a facie oculorum tuorum, id est, a presentia misericordie tue. Quod est dicere: uidebor in passione esse proiectus a misericordia tua, et hanc proiectionem dixi, id est, intellexi ego, qui proiiciendus sum, quam alta et rationabili dispositione fiat, dico, dixi; et hoc in excessu, id est, in sublimi subtilitate mentis mee. Que bene dicitur excessus, eo quod omnes omnium hominum et angelorum subtilitates excedit.

Per hoc autem quod dicit se hoc intellexisse, innuit se hoc libenter passurum, et non hoc ignorare.  Dico quia proiectus ero. Et ideo exaudisti uocem orationis 92 mee dum clamarem ad te, id est, audies sic ut impetrem orationem meam uoce proferendam, dum clamabo ad te pro meis. Apostrophatice quidem suos adhortatur ut Deum diligant, et uiriliter agant, ut sic oratio sua et proiectio eis proficiant, que aliter non proficerent. Dico quod proiectus ero pro uobis, et exaudiar dum clamabo. Ergo diligite Dominum omnes sancti eius filii per me futuri; quoniam hanc ueritatem, id est hanc iustitiam, dilectionem scilicet, requiret Dominus a uobis per beneficia, que uobis per me dabit, et que iam dedit. Aequum enim est et iustum ut creature Creatorem, et reparati diligant uite reparatorem. Unde scriptum est: »Diliges dominum Deum tuum  ex toto corde tuo .« Et ideo adhuc: Diligite, quia retribuet abundanter, id est, magnam et abundantissimam retributionem dabit facientibus superbiam in se. Quod est dicere: Qui se facient superbos contra eum, dedignando eius dilectionem. Quod est ac si dicat: Ideo diligite. Nam si non diligentes superbi fueritis, cum omnibus superbientibus retribuerit, retribuet et uobis: Dico, diligite. Et quia dilectio nichil est sine bono opere; uiriliter agite in bonis operibus. Unde beatus Gregorius : »Probatio dilectionis, exhibitio est operis.« Et Apostolus: »Non coronabitur nisi qui legitime certauerit .« Et uiriliter agendo  ne deficiatis, sed confortetur in hoc cor uestrum, id est, sitis in hoc perseuerantes, o uos qui speratis in Domino saluationem. Aliter enim non spes, sed presumptio esset.



IN PSALMUM XXXI.

Psalmi trigesimi primi. Titulus. Intellectus huic Dauid: Quod sic exponitur: Huic Dauid, id est, huic fideli qui in hoc psalmo agit, est intellectus. Quod est dicere: Hic fidelis qui hic loquitur, uere sapiens est, et bene intelligens. Cum autem ponitur intellectus indefinite, magis eum esse intelligentem innuit, quam si determinaret. Illos enim qui sapientissimi sunt, sapientes indeterminate dicere consueuimus. Ut Salomon sapiens dicitur indeterminate. In hoc uero psalmo, fidelis quilibet agit, qui prius  intelligebat se beatificari posse per liberum arbitrium sine remissione peccatorum; nunc autem errore tali postposito, ad aliorum instructionem ostendit nullum nisi per peccatorum remissionem posse beatificari, seipsum inde proponens exemplum; dum enim hunc errorem habuit, omnino debilitatus est in uirtutibus. Tandem ergo cognito errore, et inde confessionem agens, et ueniam postulans impetrauit: et sic beatitudinem iustitie adeptus est, et in futuro magis beatificatur. Adhortatur etiam alios ne in hoc errore decepti intellectum remissionis a se repellant. Et quia ad hoc per se sunt insufficientes: pro eis postmodum orat. Bene uero psalmo precedenti supponitur. Nam in superiori de remissione actum est, et de beatitudine fidelium.  In hoc autem qualiter ad beatitudinem perueniatur, instructio datur, ne quilibet ad hanc se per liberum arbitrium attingere presumat.

Beati quorum, etc. Iste uersus sic preposterate legitur. Quasi dicat: Multi per liberum arbitrium solum ad beatitudinem peruenire nituntur, sed illi soli sunt beati quorum peccata sunt tecta, id est sic abscondita, uel per baptismum solum, uel etiam per confessionem, quod ea Dominus non uideat, sic ut ulciscatur. Et quorum iniquitates sunt remisse, id est, postquam eorum peccata tecta sunt: sic eorum male concupiscentie, id est, cogitationes sunt remisse, id est, inefficaces, ut eis non preualeant, a similitudine arcus remissi, qui inualidus est ad trahendum. Ne uero aliquis, post peccatorum tectionem,  sic iniquitates remitti putaret ut nullo modo peccaretur: uel, si peccaretur, ut non amplius ad beatitudinem attingere posset, addit: Et beatus uir ille cui non imputauit Dominus peccatum, quasi dicat: Concedo quidem nullum a peccato post peccatorum tectionem 93 immunem posse existere: sed ille tantum uir est beatus, id est iustus, uel erit beatus in futuro, cui non imputabit Dominus peccatum suum ad uindictam eternam, id est qui non peccabit criminaliter, uel nimis consuete, id est usualiter, sicut postea non satisfaciat Deo confitendo et corpus affligendo, et eleemosynas dando. Illi namque peccatum ad penam imputabitur, qui post peccatorum tectionem criminaliter, uel nimis consuete peccat, sic ut  postea Deo non satisfaciat. Unde propheta: »Si auerterit seiustus a iustitia, nunquid uiuet?«  Nec est in spiritu eius, id est in anima beati uiri dolus. Quod est dicere: Et ille uir beatus est qui non deficit, sed in bono proposito suo perstat, quoniam ille dolosum spiritum dicitur habere, qui cum Deo fidem promiserit, et obedientiam opere complere perseueranter abnuit. Per hoc autem datur intelligi non esse beatum illum qui, quamuis eius peccata tecta et iniquitates remisse sint, tamen in spiritu dolosus est. Unde scriptum est: »Melius est non uouere, quam post uota non perficere .« Sequitur. Quoniam tacui, etc. Quod sic exponitur: Nunc intelligo quod beati sunt quorum remisse sunt iniquitates. etc. Aliis uero minime, hoc autem tacui, id est non  intellexi, dum per liberum arbitrium me beatificari posse putaui. Bene tacere ponitur pro non intelligere! Sicut enim loqui mentem dicimus dum intelligit, ita quoque tacere dum non intelligit. Dico quia quod nune dico prius tacui. Et quoniam tacui, inueterauerunt ossa mea, id est debilitata sunt ratio, liberum arbitrium, uirtutesque mee, que ossa, pro sui similitudine, dicuntur. Inueterauerunt ponit, a similitudine uestis, que quanto ueterior tanto de bilior est. Quasi diceret: Quia per me sufficere presumpsi, ossa mea in quibus confidebam debilitata sunt! Dico quia tacui, dum tamen clamarem tota die, id est iugiter. Illud idem quod tacebam. Quod est dicere: Dum ipsa mea miseria, quasi clamore, comprobarem illud quod in intellectu tacebam, scilicet  illos solos beatos esse, quorum remisse sunt iniquitates, etc.

Exponit uero quomodo clamabat, sic: uere clamabam, quoniam manus tua, id est uindicta tua, o Deus, quam de me accepisti, ideo quia sic tacebam, die ac nocte, id est assidue grauata est super me, id est grauis et ponderosa facta fuit super me. Quasi dicat: Ipsa miseria quam uindicta tua mihi grauissimam inferebat, illud quod tacebam clamabat, ossium scilicet meorum debilitatio. Dico quod manus tua grauata est, et cum grauaretur, tandem conuersus sum ad te intelligendo quod prius tacebam. Et hoc in erumna mea, id est in consideratione erumne mee. Quasi dicat: Considerando erumnam meam, ab eadem admonitus sum ut ad te conuerterer,  et sic conuersus sum. Dico in erumna que uere fuit erumna, dum configitur spina, id est dum configeretur in me peccatum, quod dicitur spina eo quod pungat in conscientia ad modum spine, que corpus pungit. Dum ponitur configitur, innuit quia multa peccata in eo simul figebantur. In alia translatione habetur, dum exardesceret messis mea. Quod est dicere: Dum destruerentur uirtutes mee, que messis dicuntur, eo quod eis anima sustentatur ne pereat, sicut messe corpus sustentatur dum comeditur. Dico quod conuersus sum. Et conuersus delictum meum cognitum tibi feci. Potest et hoc quod hic expositum est alio modo exponi et distingui, scilicet sic: Dixi quod conuersus sum. Et sic confracta  est in me spina, id est superbia. Spina dicitur ossium collectio illa, que a collo usque ad renes attingens, corpus erectum esse facit. Que si frangatur, illico corpus incuruatur et humiliatur. Ideoque pro superbia ponitur. Superbia namque cor hominis aduersus Deum erigit. Si uero confringatur cor, protinus erga Deum humiliatur. Dico quia confracta est in me spina, et dum confringitur, id est dum confracta est in me spina, id est superbia, cognitum feci, id est manifestaui tibi dilectum suum: Non quod prius ignorares, sed quia prius excusando me, quantum ad me, non quantum ad te 94 abscondebam, confitendo et me accusando manifestum tibi esse intellexi illud delictum, et iniustitiam meam non abscondi, sicut prius, sed confitendo manifestaui sicut  et delictum: delictum quidem dicitur, quando quod faciendum esset derelinquimus, sicut bene facere, Deum colere; et cetera talia; iniustitia uero cum quod faciendum non est, facimus, ut hominem occidere, aliena rapere, et cetera talia Dico quia cognitum feci.

Et exponit quomodo, sic: Et hoc prius dixi, id est mente statui, sic aiens: Confitebor iniustitiam meam Domino et hoc faciam aduersum me agens, id est accusabo me de iniquitate mea, confitendo eam Domino, qui prius superbe me excusabam, hoc dixi ego: Et non abscondi, et ideo tu misericors remisisti impietatem peccati mei. Non solum peccatum, sed et impietatem ipsius peccati, id est superbiam peccati non confessi. Ostenso hoc, quia per confessionem  uenit ad remissionem, ne putaretur ipse solus qui prius peccator fuerat remissione eguisse, sancti uero minime, subdit: Dico quia tu remisisti, remissione qua non solus ego, sed pro hac orabit omnis sanctus ad te, ad obtinendum scilicet, in tempore opportuno, id est in hoc seculo, quod aptum est ad penitendum. Futurum enim ad hoc inopportunum est. Unde Apostolus: »Ecce nunc tempus acceptabile .« Dico quod orabit. Et hec oratio non erit infructuosa, uerumtamen, quamuis futurus sit in diluuio aquarum multarum, id est in die iudicii, que continebit multas tribulationes et subitas, ad eum non approximabunt ille aque, id est tribulationes; dies iudicii diluuium dicitur, quod ex improuiso ueniet sicut diluuium ex improuiso aduenit. Unde in  Euangelio: »Dies Domini, sicut fur ueniet .« Quod est ac si dicat: Bono suo orabit, ideo namque in die iudicii nullis tribulationibus attingetur. Facit autem ad Deum apostropham, orans ut qui se a superiori tribulatione, ab impietate eripuit, eripiat quoque ab exteriorum inimicorum tribulatione, qui multis modis uolunt eum deuocare. Et hoc sic dicit: Dico quod remisisti impietatem. Ergo similiter, tu qui es refugium meum, id est ad quem fugi a tribulatione intimiori, que circumdedit, id est multum occupauit me, scilicet ab impietate peccati. Et qui etiam es exsultatio mea, id est causa exsultationis eruens me ab ea, erue quoque me a circumdantibus me, id est ualde persequentibus me tribulationibus  et suggestionibus, ne eis cedam. Quod est dicere: Fac me perseuerare, ne deficiam; et hoc facere debes, nam promisisti mihi hoc in interiori, sic dicens: Ego dabo tibi intellectum, et instruam te in uia hac qua gradieris. Preposterate legendum est hoc: Ego instruam, id est docebo te in uia hac qua gradieris, id est docebo qualiter incedere debeas per uiam mandatorum meorum. Et postea non relinquam, sed firmabo super te, id est firmiter ponam super te, ne deficias, oculos meos, id est benignitatem meam. Quod est dicere: Te perseuerare faciam. Et sic dabo tibi intellectum ut intelligas arcana consilia mea; aliter enim non haberes intellectum.

Facta oratione pro se, adhortatur auditores ne repellant a se intellectum remissionis, sic: Dico  quia Deus mihi remisit impietatem, et ut uobis similiter remittat, nolite fieri sicut equus et mulus, quibus non est intellectus, id est qui sunt irrationabiles. Quod est dicere: Nolite fieri comparabiles equo et mulo, ut sitis stupidi et pigri ad hunc intellectum remissionis, ad modum muli, qui stupidum animal est et pigrum. Et nolite superbi esse, ut putetis uos per liberum arbitrium posse beatificari, ad modum equi, quod animal superbum est. Orat etiam pro eis, quia uidet eos ad hoc per se insufficientes, sic: Dico ne fiant sicut equus et mulus; sed quoniam hoc per se cauere non possunt, tu Deus in camo et freno maxillas eorum constringe, qui non approximant, id est qui per se insufficientes sunt approximare ad te, id est ad tui obedientiam  et cognitionem. Quod dicit maxillas eorum constringe, idem est ac si dicat eos constringe. Similiter quia posuerat equus et mulus, qui per maxillas stringuntur, 95 ab eorum similitudine ponuntur. Per camum quidem intelligimus grauius gubernaculum; per frenum autem leuius. Camus quippe qui uulgo canifrenum dicitur, non capistrum, ut plures asserunt, grauius freno cercet equum. Sic et piissimus gubernator, illos qui grauiori egent gubernaculo, grauius constringit tribulationes inferendo, ut castigati non pereant. Quibus autem leuiori opus est gubernaculo, leuius constringuntur. Unde Prosper: »Misericorditer adhibet temporalem seueritatem, ne iuste inferat eternam damnationem.« Et Salomon: »Castigat Deus omnem  filium quem recipit.«  Dico, nolite fieri sicut equus et mulus. Quod si fiatis, malo uestro fietis. Nam in futuro multa erunt flagella peccatoris: illius, scilicet qui hic nolet remissionem adipisci. Sperantem autem hic in Domino remissionem, misericordia circumdabit, id est amplectetur penitus in futuro, et in anima et in corpore. Per hoc autem multum inuitat non sperantes, ut sperent in Domino, nam sic misericordia circumdabuntur. Facit etiam apostropham ad sperantes, adhortans eos ut de spe bona non in se, sed in Domino letentur, sic dicens: Ergo quia sperantem in Domino circumdabit misericordia, letamini pro spe uestra, in Domino, id est in laude Domini, o  iusti, non in uobis, attribuendo uobis spem istam. Et non parum letamini, sed exsultate, id est ualde letamini: que letitia corporis etiam saltatione demonstretur. Et etiam gloriamini in Domino, id est gloriam uestram attribuite Domino: non meritis uestris, o uos omnes recti corde, id est iusti rectum habentes cor in cogitando bona, non distortum in cogitando peruersa, ut Apostolus ait: »Qui gloriatur in Domino glorietur .«



IN PSALMUM XXXII.

Titulus trigesimi secundi. Psalmus Dauid, id est fidelium quibus dictum est in precedenti psalmo: Letamini in Domino, exsultate iusti: exhortantium se ut exsultent in laude Domini, scilicet ut laudent eum et in cithara et in psalterio. Et etiam cantent  ei nouum canticum in uociferatione. Pretendit autem honestissimas causas cur hoc faciendum sit. Ostendit etiam in finem, nullum nisi Dei gratia adiuuante saluari. Dicit ergo:

Exsultate iusti in Domino, id est in laude Domini. Quod est dicere: Exsultantes laudate Dominum. Et exsultandum uobis est in hoc: Nam uos rectos corde, id est iustos decet laudatio Domini. »Non est enim speciosa laus in ore peccatoris:« , illius scilicet qui resipiscere non uult et rectus fieri. Exponit uero per partes in quo laudent eum, sic: Dico, exsultate, in hoc scilicet. Confitemini Domino in cithara, id est laudate Dominum in laude mortificationis carnis uestre. Quod est dicere: Mortificate membra uestra, etc. Bene uero  mortificatio hec cithara dicitur: Nam ab inferiori parte, id est a sensualitate mortificata resonat Deo, id est eum laudat. Non uoce, sed ipsa sui euidentia ad modum cithare, que ab inferiore concauitate resonat. Sensualitas namque per carnis mortificationem mortificatur, ne tantum ut prius uanitati sit intenta. Et in psalterio decem chordarum, id est in psalterio habente decem chordas, psallite illi. Quod est dicere: Laudate eum in uiuificatione mentis uestre, que uiuificatur per decem chordas quas habet, id est per completionem decem legis preceptorum, que dicuntur chorde, eo quod suauem Deo cantum non in uoce uel sono, sed in ipsa rei euidentia reddant, ac modum chordarum dulcem cantum resonando reddentium. Merito quippe laus uiuificate  mentis psalterium dicitur, eo quod a superiori, id est digniori parte nostri resonat, scilicet a mente ad modum psalterii ex superiori concauitate resonantis. Et cantate ei canticum 96 nouum, id est laudate eum nouo cantico, scilicet completione preceptorum que nouus Adam construxit: in qua Deus delectatur sicut in cantico. Unde Apostolus: »Exuentes ueterem hominem cum actibus suis, induite nouum hominem qui secundum Deum creatus est ;« scilicet »Diligite inimicos uestros, benefacite his qui oderunt uos .« Et: »uendite omnia que habetis, et date pauperibus, et sequimini me, dicit Dominus .« Et etiam talia precepta complete,  que nouiter a Christo data sunt, non etiam in lege ueteri habita, que sic dicebat: »Diliges amicum, et odio habebis inimicum.« Dico, cantate ei nouum canticum, et non remisse. Sed bene psallite ei in uociferatione, id est in nimia mentis intentione laudate eum, que ideo uociferatio dicitur, qnia nimis ad modum elementarie uociferationis impetrationem expetit. Unde scriptum est: »Maledictus homo, qui fecerit opus Dei negligenter ,« id est sine intentione. Subdit autem causas quare confitendum sit et psallendum. Sic dico Confitemini, psallite. Et sic faciendum est quia rectum est uerbum Domini. Quod est dicere quia hoc uerbum, id est preceptum cantandi est Domini; et ideo rectum. Est enim rectum ut seruo Dominus et creature creator  imperet. Et ideo cantate et confitemini ei, sicut dicimus, operando: quia omnia opera eis que ipse precepit operari, sunt recta in fide positis, quamuis incredulis uideantur iniusta. Unde scriptum est: »Nisi credideritis, non intelligetis .« Et ideo adhuc cantate et confitemini; quia diligit naturaliter misericordiam et iudicium. Quasi dicat: Cum ipse naturaliter misericors sit, miserebitur uestri, si ei cantaueritis, iuxta illud Ielis: »Misericors est, et prestabilis super malitia.« . Et cum ipse naturaliter iustus, iustum iudicium diligat, iusto iudicio uos damnabit nisi ei cantaueritis et confessi fueritis. Unde scriptum est: »Mihi uindictam, et ego retribuam, dicit Dominus.«  est spiritu oris eius, id est per Spiritum sanctum, qui non solum a Patre, sed etiam a Filio procedit. Qui Filius os Dei dicitur, eo quod nobis per eum Dei secreta reuelata sunt, sic ore cordis secreta reuelantur.

Nam cum ipsi prius per Christi doctrinam et fidei et sanctitatis essent uirtute firmati, per sanctum  postea spiritum in eadem uirtute sunt omnino confirmati. Qui nimirum per Isaiam »spiritus consilii et fortitudinis dicitur ,« eo quod fortes faciat et firmos. Dico quod uirtus eorum est confirmata Spiritu oris eius. Que ad hoc est confirmata ut sit congregans, id est coniungens aquas maris, id est iniquos, qui defluendo per illicita sicut aque defluunt: amari Deo sunt ut mare, sicut aque congregantur in utre. Quod est dicere: uirtus eorum coniungit et constringit per legem impositam in unitate fidei et dilectionis et operationis, eos qui prius ad modum uoluntatis eorum per quelibet illicita defluebant; sicut aque que prius defluentes erant in utre coniuncte a defluendi facultate cercentur.  uel sic: Congregans sicut in utre, id est utpote in utre. Quod est dicere: Coniungens eos in unitate Ecclesie, que uter bene nuncupatur, cum ex eis solummodo constituatur. Qui mortificati sunt in carne, sicut uter fit ex mortuorum animalium pellibus, iuxta illud Apostoli: »Qui autem sunt Christi, carnem suam crucifixerunt .« Dico congregans aquas; et non solum prauas aquas, sed etiam  ponens etiam abyssos, id est illos qui profundissimi sunt in peccatis, ut abyssus est profundissima in thesauris. Quod est dicere: Illos qui abyssi sunt ex abyssis thesauros facis, id est adeo doctrina et sanctitate 97 refertos, ut et alios inde locupletent, ad modum thesauri diuitiis secularibus seculares locupletantis.  Unde Apostolus: »Habemus thesaurum istum in uasis fictilibus .« Causis ostensis, ad exhortationem reuertitur, sic: Ergo quia rectum et uerbum Domini, et opera eius in fide, et diligit misericordiam et iudicium, timeat eum casto timore omnis terra, id est Ecclesia: »Initium enim sapientie timor Domini .« Et Apotolus: »Cum metu et tremore uestram salutem operamini .« Orat etiam pro eis, sic: Dico: Timeat; quoniam autem per se insufficientes sunt, ab eo, id est ab eius gratia commoueantur ad timorem omnes inhabitantes, non deserentes, orbem, id est Ecclesiam. Que Dei orbis est, ut in psalmum XXIII diximus.

Coniungit quoque causas alias quare timendus  sit, sic: Dico timeat, et timendus est, quoniam ipse, adeo potens, dixit, non uerbaliter, sed in sua dispositione constituit, et facta, id est formata, sunt omnia, ut in Genesi historialiter legitur. Ipse mandauit, id est precepit in sui dispositione, et creata sunt, rudi et informi creatione. Quod est dicere: Materia eorum unde ipsa postea formata sunt, id est elementa informia, celum scilicet et er et terra, creata sunt, ut in Genesi legitur: »In principio creauit Deus celum et terram « Terra autem erat inanis et uacua, etc. Dico quod facta sunt; mandauit, et creata sunt. Et per hoc, imo quia omnia que ipse dicet et mandabit fient similiter. Ea uero que gentes stulte et superuacue aduersus Deum et Ecclesiam uerborum consilio  disponunt, et que etiam cogitant, non fient. Nam Dominus dissipat, id est destruit illa consilia gentium; reprobat autem cogitationes populorum, id est gentium, que superuacue putant Ecclesiam minis, aut tribulationibus, aut suggestionibus deuorare. Et non solum consilia plebis, sed etiam reprobat consilia principum, id est reprobando ea, deducit ad nichilum, ut non preualeant suis. Unde Salomon: »Non est prudentia, neque consilium, neque fortitudo contra Dominum .« Et notandum quod non omnes cogitationes siue consilia eorum dissipat; quedam enim ad utilitatem Ecclesie siue ad impiorum iustam damnationem fieri permittit, uidelicet suos persequi, affligi, occidi;  malos etiam florere in terrenis. Sed que ad suorum incommodum complerentur, omnino reprobat et destruit, uidelicet ne eorum exemplo siue suggestioni cedant; et si qua preter hec sunt, que suis completa noceant. Dico quod cogitationes et consilia populorum et principum reprobantur et dissipantur. Consilium autem Domini, id est consilium quod uerbaliter disponunt fideles ad Ecclesie utilitatem, cooperante gratia Domini, manet in eternum. Id est non dissipatur. Et non solum consilium, sed et cogitationes cordis eius, id est illa que cogitant ad utilitatem suam et aliorum corda fidelium suorum, manent eundo in generationem hanc presentem, et generationem futuram, id est manent in eternum. Et hoc totum est ac si dicat: uere Deus timendus  est a uobis, quia potens est dissipare consilia que contra uos sunt. Potens quoque est in eternum statuere que a uobis, operante eo consilio, fiunt et cogitantur. Gentes autem timende non sunt, cum earum consilia cito dissipentur. Unde Dominus in Euangelio: »Nolite timere eos qui occidunt corpus; animam autem non possunt occidere. Sed potius eum timete qui corpus et animam potestatem habet mittere in gehennam ignis .«

Dixi quod Dominus adeo potens est quod ipse dixit et facta sunt, et dissipat consilia gentium et consilium eius manet in eternum. Ergo quia tantus est, beata est gens cuius est Dominus Deus eius, id est que Deum suum reputat Dominum, ut ei obediat  in omnibus, nec seruiat uentri neque uitiis. Et hoc, quod Deum reputant Dominum, non habent ex se. Sed populus ille beatus est, quem elegit Dominus, id est separauit a massa perditorum, in hereditatem sibi, id est ad hoc ut sint hereditas sua. Quasi dicat: ad hoc elegit eos Dominus ut cum sint possessio eius, colant eum ut Dominum, 98 et per hoc sint beati. Unde Apostolus: »Nemo potest dicere Dominus iehsu, nisi in Spiritu sancto. .« Exponit uero quomodo elegit. Sic scilicet elegit: Dominus respexit de celo, id est cum summus esset et inuisibilis, uisitauit genus humanum de humana natura Christi. Unde Apostolus: »Ubi uenit plenitudo temporis, misit Deus Filium suum natum de muliere,« etc.  Dico quod respexit de celo  celorum Christo, et per illud celum uidit  omnis modi filios hominum, Iudeos scilicet et gentes, pauperes et diuites, seruos et liberos.

Quod est dicere: Misertus est omnis modi filiorum hominum. Ubi nos hic habemus filios hominum, Hebrei habent filios Ade. Sed bene ponitur filios hominum, priorum scilicet hominum Ade et Eue. Qui non solum filii sunt in genere, sed et filii in crimine. Dico quod de celo respexit, et non solum de celo, sed etiam respexit super omnes, id est omnis modi qui habitant terram, id est qui manent in hac terra, de preparato habitaculo suo, id est per doctrinam apostolorum, qui sunt habitaculum eius preparatum, id est ab eo gratuita uoluntate electum.  Unde ipse in Euangelio: »Non uos me elegistis, sed ego elegi uos .« uel sic: Respexit qui superior erat super omnes qui habitant terram suam, id est qui possident et dominantur terre sue, id est carni. Dico ipse respexit. Ipse dico qui post finxit sigillatim uel singulatim corda eorum. Quod est dicere: Quoniam eis non sufficeret, si solummodo respiceret, remittendo peccata, et postea eos desereret, constituit eis singularia corda, id est uarias bonas uoluntates, iuxta Apostolum, dicentem: »Unusquisque proprium donum habet a Deo; unus quidem sic, alius uero sic .« Bene uero ponit finxit, id est facile composuit. Fingere namque dicimus, facile componere aliquid de cera uel luto, siue aliqua molli materia. Quia uero adhuc  non sufficeret fingere corda, addit: Qui intelligit omnia opera eorum. Compendiose positum est. Quod est dicere: Qui facit eos facere opera ad intellectum pertinentia. Quasi dicat: Non uana opera et irrationabilia; sed talia que sunt secundum hoc quod ipsi intelligunt.

Huiusmodi uero grammatica inuenitur in Apostolo, cum dicit: »Spiritus postulat pro nobis, id est nos postulare facit, gemitibus inenarrabilibus .« Dico quod respexit, et finxit, et intelligit. Et sic saluatur unusquisque fidelis dictus rex, eo quod sese regat, a malis cercendo, et gigas, eo quod sit fortis in bene operando. Sed non saluatur rex ille per multam uirtutem, suam scilicet: Et ipsemet gigas existens non saluabitur in multitudine,  id est per multitudinem uirtutis sue reputate. Quod est dicere: Concedo quidem quod per multam uirtutem Dei gratia datam saluabitur, sic tamen ut eam suam esse non reputet. Nam si eam suam, id est ex se esse reputaret, non saluaretur. Dico quod ille qui rex est et gigas, non saluatur per multam uirtutem suam reputatam. Si quis uero non existens rex et gigas ascenderit equum, id est superbam cogitationem, putando per se salutem attingere; que cogitatio bene per equum designatur, quod superbissimum animal est, equus, id est, cogitatio illa fallax est ad salutem adipiscendam. Quod est dicere: Decipiet eum cogitatio sua. Non enim salutem attinget, ut cogitat. Unde legitur: »Si quis putat se aliquid  esse, cum nichil sit, ipse se seducit. .« Et non solum fallax erit equus illius qui rex non erit et gigas in uirtute, sed et si rex et gigas abundans prius in uirtute, equum ascenderit in abundantia uirtutis sue, id est etiam per uirtutem qua prius abundabat, non saluabitur. Ad nichilum enim redigitur, iuxta illud Ezechielis: »Iustitie eius quas fecerat, non recordabuntur .« Hoc autem quod dicit: Non saluatur rex et fallax equus, etc., ad hoc ponit ne quilibet per se saluari presumat, sed Dei gratie sui salutem attribuat. Diceret aliquis: Cum per se non saluetur, quomodo ergo saluatur? Respondetur. 99 Ecce in euidenti pono per quod saluabitur. Oculi Domini, id est benignitas, sunt super timentes eum, respicientes  ut in bono perseuerent; et in eis, id est super eos metuentes. Dico esse oculos Domini qui sperant super, id est de misericordia eius. Quod est dicere: Qui non timent eum metu pene, sed spe misericordie. Unde per Salomonem dicitur: »Qui timet Deum, faciet bona .« Dico quod oculi Domini sunt super metuentes eum, ad hoc scilicet ut in futuro eruat a morte, id est a damnatione animas eorum, et hic interim alat eos, id est corroboret pane uite, id est bona operatione et intellectu bono. Eos dico positos in fame iustitie, id est in nimio desiderio. Nisi uero iustitiam esurirent, non eos ita aleret. De quibus idem in Euangelio: »Beati qui esuriunt et sitiunt iustitiam .« Ergo quia oculi Domini sunt super metuentes  eum, ut eruet et alat; anima nostra sustinet, id est patienter expectat Dominum. Et hoc bona fiducia, cum inde iam arrham habeat, hanc scilicet: Quoniam adiutor ad bene operandum, et protector noster est, ne cadamus in tribulationibus. Dico quod sustinet Dominum, et bono suo. Quia tandem in eo, id est in adeptione eius, letabitur cor nostrum, id est anima nostra. Et ut tunc letari possimus, sperauimus, id est spem letitie habuimus: et adhuc etiam habemus in nomine sancto eius degentes, id est in magnificatione sancti nominis eius. Quod est dicere: Ad hoc intendentes, ut nomen sanctum eius magnificemus. Hoc autem est expositio, quomodo anima nostra sustinet Dominum, quod superius dixi; scilicet sustinet eum sperando in nomine  eius. uel sic: Sperauimus in nomine sancto eius, id est in eo quod designatur nobis per nomen sanctum eius; quod est misericors; quod sibi antonomastice attribuitur. Quod est dicere: In misericordia eius sperauimus. Ergo quia in nomine tuo et sperauimus et speramus, oramus: Domine, fiat in futuro misericordia tua super nos, id est, descendat beatitudo misericordie tue super nos debiles et infirmos; quemadmodum sperauimus, id est spem posuimus in te. Quod est dicere: Non fiat super nos remisse, sed tam ample quemadmodum ample sparauimus in te.



IN PSALMUM XXXIII.

 Titulus trigesimi tertii. Psalmus Dauid cum immutauit uultum suum coram Abimelech, et dimisit eum, et abiit. Historia nobis in hoc titulo innuitur, que talis est. Dauid, inuidia Saulis a regno Iudeorum expulsus, eo quod de eo canebatur: »Saul percussit mille, et Dauid decem millia ,« Dauid ad Achis Philisteorum regem confugit, ibique aliquandiu latuit. Qui etiam Achis communi nomine principum terre Philisteorum Abimelech dicebatur. Omnes enim Philistei reges, quoquo nomine prius uocarentur, communiter Abimelech dicebantur: sicut Aegypti reges Pharaones. Quoniam autem Dauid in Iudea prius manens Goliam, qui Philisteus fuerat, multos quoque Philisteorum interfecerat: unde etiam de  eo ut superius diximus, canebatur: »Dauid percussit decem millia,« Philistei contra eum partim odio et inuidia, partim uero metu commoti. Timebant enim eum, cum esset et in bello strenuus, regnum eorum esse occupaturum; apud Achis illum frequenter accusando, ut ad eum interficiendus Dauid adduceretur effecerunt. Qui cum ad occidendum querebatur, in porta ciuitatis manentibus tympanisabat. Ast ubi, mortis sue consilio sancti Spiritus indicio reuelato, se ui nullatenus euadere posse cognouit, insaniam sibi affore simulando epilepticorum more, spumas in barbam emittendo, et sese manibus deferendo, uultu quoque penitus immutato, pronus cepit uolutari. Quesitores tamen eius, qui ab Achis misi fuerant, quamuis eum insanire crederent,  eum arripientes, ad regem attuleruut. Quo uiso, et insano existimato: »Ut quid mihi, inquit, arreptitium hunc adduxistis?«  Protinus igitur dimissus abiit Dauid et euasit. In hac autem historia diligenter inspecta talis iuxta Augustinum continetur Christi figura. Per Dauid enim 100 apud Abimelech latitantem, Christi humanitas intelligitur, que uehementem a diaboli membris, que per Saulem figuratur, persecutionem sustinens, apud Iudeos qui per Abimelech denotantur, aliquandiu humiliter latuit. Bene uero Saul qui appetitus interpretatur, diabolum exprimit: quem iniquorum operatio mala et deuotio frequenter appetit. Conuenienter quoque per Abimelech, qui regnum patris interpretatur, Iudei designantur: qui seculariter  per patres suos, Dauid scilicet regis contemporaneos, eiusdem Dauid regis regnum fuerunt: qui Christi pater secundum carnem dictus est, eo quod de ipsius semine Christus natus est. Unde in Euangelio cecum dixisse legimus: »Fili Dauid, miserere mei . Qui Dauid, id est Christus cum apud Abimelech, id est Iudeos a Phariseis et summis sacerdotibus et Scribis accusatus, ad perniciem quereretur, in porta ciuitatis manentibus tympanisauit, id est apostolis in fide iam positis, que introitus est Hierusalem ciuitatis eterne, sonum dulcem de tympano protulit: doctrinam scilicet carnis mortificande, et sic dulcem cantum Domino prolature, que per tympanum figuratur; quod ex  pellibus mortuorum animalium compositum, dulciter sonat. Qui etiam Christus saliuam in barbam emisit, sese manibus detulit: et etiam uultu immutato coram Abimelech insanus uisus est, et dimissus ab Abimelech abiit. Saliuam in barbam emissit cum apostolis carnem suam comedere, et bibere sanguinem precepit. Quod preceptum ideo saliua dicitur, quia multis non intelligentibus, stulte et pueriliter prolatum esse uisum est: ad similitudinem saliue de puerorum ore manantis. Unde quidam etiam de discipulis dixisse leguntur: »Quomodo hic nobis carnem suam dabit ad manducandum?«  Saliua quidem ista in barbam cecidit, id est in apostolos, qui, uiriles eius milites existentes, eam non abiecerunt, sed diligenter intelligendo  susceperunt. Unde Petrus dixisse perhibetur: »Domine, ad quem ibimus? uerba uite eterne habes .« Barba uero, que signum uirilitatis est, uiriles significat. Sese autem mirabiliter manibus detulit, cum corpus suum et sanguinem in manibus ferens, in cena discipulis tradidit, dicens: »Accipite, hoc est corpus meum « Et paulo post: »Bibite ex hoc omnes, hic est enim sanguis meus .« uultum, id est uoluntatem sacrificandi, coram Abimelech, id est Iudeis immutauit, cum ipse, qui antea figuraliter sacrificia legalia uoluerat, quinque millibus Iudeorum, quos de quinque panibus et duobus piscibus saturauerat, corporis sui et sanguinis hostiam offerendam esse, ut scribitur a Ioanne, monstrauit. Quare quoque  insanus eis uisus est non intelligentibus: ideoque ab eisdem Abimelech dictis dimissus. Sic igitur ab eis abiens ad gentes se transtulit: de quibus idem antea dixerat: »Alias oues habeo, que non sunt ex hoc ouili; et illas oportet me adducere, et uocem meam audient .« uultus autem pro uoluntate ponitur; quia in uultu uoluntas sepissime denotatur. Historie figura et serie prout fuit possibile pertractata, ad tituli uerba exponenda accedamus. Psalmus, id est tractatus iste est Dauid, id est Christi; intellectus a fidelibus uel insistendus a fidelibus, id est complendus, cum ipse Dauid, id est postquam ipse Christus immutauit uultum suum, id est uoluntatem suam sacrificandi, coram Abimelech, id est Iudeis: et postquam Abimelech dimisit  eum Christum, et ipse Christus abiit ad gentes, et ab eis Iudeis recessit. Antea namque quam immutasset uultum, neque psalmus iste intelligebatur, neque a multis complebatur. Et est hic uox primitiuorum fidelium, apostolorum uidelicet et ceterorum discipulorum promittentium quod, quandoquidem Dauid uultum, id est uoluntatem sacrificii immutabit, eum benedicent, id est laudabunt eum bene uiuendo, et aliis exemplum bone uite tribuendo, secundum quod sacrificium eius expostulat; et etiam ore. Adhortatur etiam alios ad Deum magnificandum, ostendendo sui exemplo que utilitas inde sequitur. Docet quoque eos corpus Dominicum et sanguinem non temere, sed cum timore gustare: quid sit etiam  timor Domini exponendo. In fine quoque agitur, de eum timore gustantium salute, ut ad gustandum alliciantur; et de malorum non bene gustantium damnatione, ut eos terrendo retrahat, et ad bene gustandum attrahat. Dicit ergo:

101 Benedicam, id est quando quidem Dauid immutauit uultum, laudabo illum existentem Dominum; bene operando, secundum quod uultus, id est uoluntas sacrificii eius, quem immutauit, expostulat. Et hoc in omni tempore, id est in prosperis et in aduersis. Et non solum benedicam opere, sed semper laus eius erit in ore meo, id est semper laudabo eum et ore corporis et ore cordi. Et sic benedicam et laudabo, quod anima, id est uita bona mea in Domino posita, id est in laude et obedientia eius, laudabitur  ab aliis pro bono exemplo suo. Hoc autem quod Dauid immutauit uultum, et ego ideo benedicam Dominum. Audiant aure cordis mansueti, id est fideles, qui non sunt contumaces, sicut illi qui dixerunt. »Quomodo carnem suam nobis dabit ad comedendum? « Et audiendo letentur, nec contristentur sicut illi contristati sunt. Facit autem fidelium collectio, que in hoc psalmo loquitur, apostropham ad mansuetos, adhortando eos ad Dominum magnificandum, sic: Ergo quia promitto quod benedicam, et sic opere complebo uos mansueti exemplo mei magnificate Dominum mecum, etc. Potest hoc aliter continuari: Dixi benedicam et laudabo; et ut alii istud idem exemplo mei faciant, audiant aure cordis adhortationem meam quam eis faciam. Et hanc mansueti  audiant, id est assentientes, non rebelles, et letentur de ea, nec contristentur. Que exhortatio talis est: Magnificate Dominum mecum, id est laudate, sicut ego, et opere et ore. Et hoc non faciamus ego et uos horarie, sed exaltemus nomen eius, id est magnificemus eum qui Dominus uocatur, exaltatione tendente in idipsum, id est in perseuerantiam. Quod est dicere: Exaltemus eum perseueranter. Et in hoc non ideo magnificetis ut aliquid preter eum inde queratis. Sed mei exemplo exquirite Dominum magnificando eum, et ipse uos audiet. Nam ego exquisiui Dominum, id est extra omnia quesiui Dominum magnificando eum: et ipse exaudiuit me, id est audiuit ut impetrarem. Et sic ex omnibus tribulationibus meis eripuit me ne cederem eis; non ut eas  non paterer; uel eripuit, id est eripiet in futuro. Dico, magnificate. Et ut bene magnificare possitis, accedite ad eum passibus fidei, et accedentes illuminamini intellectu spirituali. Accedendo enim ad Dominum, illuminatur ignorantia. Et postquam illuminati eritis, facies uestre non confundentur, id est cogitationes quas habebitis de Deo bene intelligendo non conturbabuntur; sicut eorum facies, qui, cum audissent a Domino: »Nisi comederitis carnem filii hominis, non habebitis uitam in uobis ,« abierunt retro. Facies pro cognitione ponitur; quia oculis, qui in facie sunt, cognoscimus; uel quia in facie quilibet citius cognoscitur. Dico: Quia exquisiui Dominum, et exaudiuit me. Et hoc non solus feci. Sed ut libentius hoc uos faciatis, scitote quod  iste pauper, quem Dominum dixi superius, dicendo: benedicam Dominum, etc., id est Christus, clamauit, id est intenso clamore operis et oris exquisiuit Dominum. Et Dominus exaudiuit eum, etc. Et hoc, ut superius exponitur: Christus enim cum Dominus omnium esset, pauper factus est, id est Patri obediens per omnia, ut pauper diuiti obediens est. uel potest esse repetitio, quia interposuerat accedite, etc., ut addat: Et loquitur de se fidelium collectio, que in hoc psalmo agit, ut de tertia persona, sic: Dixi quia exquisiui; et uerum est; iste enim pauper qui loquitur, id est ego, clamauit, id est clamore intenso exquisiuit Dominum, etc. Sequentia huius  uersus non mutantur. Et quia pauper est, clamantem exaudiuit, et saluauit.

Immitet angelus Domini in circuitu timentium eum, id est Christus qui est angelus, id est nuntius Domini Patris; qui angelus dicitur magni 102 consilii: immissionem faciet angelorum bonorum in circuitu timentium eum. Quod est dicere: Muniet eos circumquaque angelis suis. Et sic eripiet eos a tribulationibus ne deficiant, uel eripiet in futuro. Unde idem in Euangelio: »Angeli eorum semper uident faciem Patris mei .« Dixi: Accedite et illuminamini; et sic gustate corpus Domini et sanguinem. Dominus enim dicit: »Qui manducat me, uiuit propter me .« Et gustando uidete, id est cognoscite ipsa rei experientia  in futuro cum beatificabimini, quoniam Dominus quem gustabitis suauis cibus est, id est, delectabilis, dans uitam fidelibus. Unde in Canticis sponsa de sponso: »Fructus eius, id est corpus et sanguis, dulcis gutturi meo .« Dico uidete in futuro: et hic interim sperate quia uidebitis. Beatus enim uir erit qui sperat in eo. Dixi: Magnificate, et accedite et gustate: et sic timete, id est, cum timore ueneramini Dominum omnes sancti eius. Et bono uestro timebitis; quoniam non est inopia ueri boni timentibus eum. Unde alibi dicitur: »Timentibus Deum nichil deest .« Dixi quod timentibus non est inopia; diuites autem eguerunt et esurierunt. Preposteratum est. Quod est dicere: Diuites spiritu, id est superbi, esurierunt, et esurient  semper, id est desiderabunt illud bonum. Nullus enim adeo impius qui summum bonum non desideret, quamuis ad ipsum recte non tendat. Et eguerunt illo bono et egebunt semper, id est carebunt. Unde Dominus in Euangelico. »Facilius est camelum per foramen acus transire, quam diuitem in regnum celorum intrare ,« diuitem spiritu scilicet. Quia uero posuerat non est inopia timentibus eum, exponit non est inopia, sic. Dico quia diuites eguerunt et esurierunt; inquirentes autem Dominum, id est pauperes et timentes, ualde querentes Dominum, non minuentur omni bono, id est nunquam habebunt minus, quod ipsi querent Dominum qui est omne bonum, id est, cum sit summum bonum, ab ipso est omne bonum. Quia uero dixerat, timete,  ut postea doceat eos timorem Domini, sic adhortatur ad audiendum: Dixi, timete. Et ut sciatis timere, o uos, filii, non secundum carnem sed secundum doctrinam, uenite passibus affectionis, et audite me auditu cordis, et sic timorem Domini docebo uos. Ut autem magis instiget ad hoc quod dicturus est, sic quasi interrogatiue prehortatur eos: Dico quod docebo uos. Et ne frustra doceam, quis est homo qui uult uitam? Et exponit quam uitam, cum adiungit scilicet: quis est homo qui diligit uidere ipsa rei experientia dies bonos, id est dies uite eterne, in quibus nulla tribulatio erit, ideoque boni dicuntur. Isti uero dies mali dicuntur, non quod in essentia sua  mali sint, sed quia in eis mala diuersarum tribulationum immineant. Hoc autem est ac si dicat: Tu homo, qui uis uitam, audi quidquid alii faciant; et sic docebo te timorem Domini, scilicet prohibe linguam tuam a malo, id est ab amaris uerbis. Et quia quidam non amari in uerbis dolosa loquuntur, et sic timentes non sunt, addit: Et labia tua ne loquantur dolum, id est dolosa uerba; et etiam diuerte a malo actu; et quia non sufficeret, fac bonum, et hoc non pro humano fauore, sed per hec inquire pacem eternam; et non tepide, sed persequere eam, id est perseueranter sic inquire eam. Quod est dicere: Cum diuerteris a malo, et feceris bonum, fac hoc contuitu pacis eterne, id est Christi, qui est pax uera. Iuxta illud Apostoli: »Ipse est pax nostra,  qui fecit utraque unum .« Dico, diuerte a malo, etc. Et ad hoc te Deus adiuuabit.

Oculi namque Domini sunt super iustos respicientes, id est gratia eius respicit super eos ut confirmet, ne deficiant a similitudine illius, qui quem diligit respicit. Et aures, id est ipsa gratia, sunt in preces eorum, id est prope preces eorum, ut exaudiat eos, et sit eis cooperator in bonum. Gratia uero bene dicitur et auris et oculus, eo quod per eam a Domino et exaudiamur et uideamur. uel quod dicit prohibe linguam 103 tuam a malo, specialiter legi potest sic: Dixi: Gustate et timete, id est cum timore gustate. Et ut cum timore gustes, tu qui uitam diligis, prohibe linguam tuam a malo, id est a blasphemia sacramenti; et etiam labia tua ne loquantur  dolum, id est uerba dolosa de ipso sacramento, ut dicas bene de eo, et male intelligas. Cetera uero non mutantur. Hoc autem quod dicit prohibe linguam etc., non est timor Domini, sed effectus timoris. Et per effectum causam designat. Sequitur: uultus autem, etc. Quia dixerat oculos Domini super iustos esse, ex opposito ostendere intendit quid malis continget, ne sese putent impunitos, sic: Dico quod oculi Domini sunt super iustos. Ex opposito autem uultus, id est uultuositas Domini est super facientes mala, id est ira eius super eos, ut perdat de terra uiuentium etiam memoriam eorum, ut nec de eis ibi mentio fiat nec oratio. uultum pro ira ponit, quia ira solet in uultu apparere. Ira uero Dei nichil aliud  est quam uindicta. Dixi quod aures Domini sunt in preces eorum. Et hoc potest uideri per simile. Nam clamauerunt iusti, id est clamore intenso egerunt iusti in ueteri lege, Abraham scilicet et Isaac, et ceteri huiusmodi. Et Dominus exaudiuit eos: et sic ex omnibus tribulationibus eorum liberauit eos. Ideoque per exemplum eorum potest comprobari quod iuxta, id est prope est Dominus his qui sunt contribulato corde, id est illos exaudit qui scindunt corda, gemendo de peccatis, et non uestimenta. Et ipsos iustos humiles spiritu, non superbos, saluabit. Cause insertio. Quod est dicere: Ideo saluabit quia sunt humiles in spiritu. Et necesse est ut saluet. Multe namque sunt tribulationes iustorum, et que per se contingunt, ut febricitari, et cetera huiusmodi;  et que ab aliis inferuntur, ut flagellari, occidi. Et ex omnibus his liberabit eos Dominus. Hoc autem est expositio huius quod superius posuit: humiles spiritu saluabit. Dico quod saluabit in futuro. Et interim custodit Dominus omnia ossa, id est omnes uirtutes eorum, sic quod unum ex eis non conteretur, id est non destruetur. Dixi quod iustos saluabit, postquam scilicet morientur morte corporali, que erit eis porta uite. Mors autem peccatoram non erit porta uite, sed pessima erit, id est porta mortis perpetue. Et dixi: Dominus custodit ossa eorum iustorum ne peccent. Et ex opposito qui oderunt iustum, id est peccatores, delinquent eundo de malo in peius. Exponit autem quomodo liberabit iustos, et quomodo custodit hic iustos, sic: Dico quod liberabit  iustos, scilicet redimet, id est eruet Dominus per pretium mortis sue ab ipsis tribulationibus ammas seruorum suorum. Et dico quod custodit ossa eorum; et sic non delinquent criminaliter omnes qui sperant in eo, id est, nulli delinquent qui spem ponunt in eo.



IN PSALMUM XXXIu.

Titulus tricesimi quarti. Psalmus ipsi Dauid, id est significato Dauid, Christo scilicet attribuendus. Ubicunque ponitur in psalmis ipsi Dauid, intelligitur. Christus, uerus Dauid. Introducitur hic caput agens concessiue de Iudeorum iudicio, ut excecati pro malis meritis suis in mortem eum tradant. Orat etiam de superatione inimicorum, et de constantia, ne cedat in passione, et de resurrectione. Orat postmodum pro quibusdam inimicorum  saluandis. Et concessiue agit de quibusdam perdendis. Ostendit quoque causam damnationis eorum; mortem uidelicet et opprobria, que ei gratis intulerunt: que postea ample satis exponit, ostendendo quoque quantam erga eos habuerit humilitatem et beneuolentiam. Hoc autem ea intentione uidetur agere, ut et inimicos de impietate ipsorum exterreat, et eos  sihi magis obnoxios reddat.

Iudica, Domine, nocentes me. Quasi dicat: Scio quod exigentibus malis meritis suis iudicandi sunt Iudei a te, id est, excecandi; ut mihi noceant 104 in uoluntate, non in actu, uolendo scilicet in morte me detinere. Et quia scio, concedo. Iudica, Domine,  eos excecando ut sint nocentes me, non in actu, sed mente. Et etiam expugna, id est expugnari sine eos a prima concupiscentia sua, ut illi, qui aliquantulum resistunt in amore mei, sed, secundum quod ratione sua coguntur acquiescere praue uoluntati sue de morte mea, expugnati ab ipsa uoluntate, sic ut cedant ei, sint impugnantes me secundum carnem ut me interficiant. Facta concessione, orat de superatione inimicorum, et de constantia, sic: De illis concessi ut iudices, ut autem mihi auxilieris, oro apprehende arma et scutum, id est fac me apprehendere arma, id est rationes firmas, et miracula, et alia opera quibus aperte eos conuincam ut armis. Et fac me apprehendere scutum, id est spem protectionis tue que me protegat, ad similitudinem  scuti, ne conuincar. uel sic sola similitudine legi potest: Apprehende arma et scutum, id est similis esto apprehendenti arma in hoc ut me facias superare sicut ille qui apprehendit arma ut adiuuet amicum ad superandum. Et similis esto apprehendenti scutum protegendo me ne conuincar, sicut ille qui scutum apprehendit et opponit iaculis inimicorum, protegendo amicum ne conuincatur. Et sic, id est apprehendendo arma et scutum, exsurge in adiutorium mihi, ut conuincam et non uincar. Dico iudica et expugna. Et post mortem meam effunde frameam, id est multiplica uindictam tuam super eos. Et conclude, id est conclusionem in eos fac, id est aduersus eos, id est conclusionem que sit aduersus eos, qua conuincantur non potentes resistere. Quod est dicere:  Aperte conuince rationibus et miraculis discipulorum; et resurrectione et assumptione mei illos qui persequuntur me ad modum qui conclusione conuincitur. Framea uero pro uindicta ponitur, quia framea uindicta solet exerceri. Dico conclude, sic scilicet, dic anime mee: Salus tua ego sum. Quod est dicere: Per hoc conclude quod dicas anime mee, non uerbis, sed ipsa rei experientia, scilicet resuscitando me, salus ipsi in Deo eius. uel sic exsurge in adiutorium mihi, in passione scilicet, et post in resuscitando me dic anime mee: Salus tua ego sum.

uel sic uersus iste legi potest: Exsurge in adiutorium, et post effunde, id est notifica, gentibus frameam tuam, me scilicet qui sum gladius tuus, per quem diabolum conuinces, et per mei effusionem  conclude aduersus eos qui persequuntur me, id est conclusionem fac aduersus eos. Quod est dicere: Ipsi nimis superbe de me loquendo quasi uagi uidentur, sed tu fac in eos conclusionem que ualde sit eis contraria, id est coarcta eos per mei exaltationem et notificationem, ne possint ita in uerbis aduersum me uagari, a similitudine illius qui in carcere concluditur, ne uagandi habeat libertatem. Dico effunde, et sic scilicet effunde: Dic anime mee, resuscitando: Salus tua ego eum. Quod est dicere: Resuscita me et sic notifica, quia paucis cognitus sum. Sequitur oratio pro inimicis saluandis, sic: Dixi effunde me, et sic eos conclude, et cum conclusi fuerint per mei effusionem, quidam eorum saluandi  confundantur, id est erubescant, et confusi reuereantur, id est timeant penam, eo quod fuerint querentes animam meam auferre, et reuerendo auertantur ab impietate sua, retrorsum, id est post me incedentes. Quod est dicere: Qui modo uoluntates suas meis uoluntatibus preponunt, et sic me antecedunt, suas econuerso postponant meis, et sic post me eant, id est sequaces mei sint, et, postquam auertentur retrorsum post me eundo, confundantur, idest erubescant semper magis et magis de hoc quod fuerunt cogitantes mala mihi, id est aduersum me: Quasi dicat: Non solum antea quam auertantur, confundantur; sed post auersionem in confusione magis et magis perseuerent, ut tanto magis ueniam mereantur. 105 Facta oratione pro saluandis, concessio  sequitur de perdendis, ut fiant tanquam puluis ante faciem, id est presentiam uenti. Quod est dicere: in initio excecationis sue fiant comparabiles pulueri; qui cum aridus existens nullo humore terre conglutinetur, a facie ipsius uenti leuiter huc et illuc impellitur: ita et ipsi nullo humore uirtutum, Ecclesie, que firma terra est, adherentes, a mala concupiscentia sua facillime per illicita impellantur. Que concupiscentia ideo uentus dicitur, quia ad male agendum impellit ad modum uenti puluerem impellentis. Dico: fiant tanquam puluis ante faciem uenti, et, ut peius adhuc eis sit, Angelus Domini, id est angelus malignus, qui uindex est Domini in malos, sit coarctans eos suggestionibus ad illicita.

Et notandum quod priusquam aliquis ab angelo  malo coarctetur, a mala uoluntate ex se orta impellitur. Postquam uero fient tanquam puluis, et ab angelo coarctabuntur: fiat uia illorum per quam uenient ad mortem tenebre, id est ignorantia, et lubricum, id est lubricatio de uitio in uitium, de malo opere in peius. Quod est dicere: Postquam, a uento concupiscentie impulsi, ab angelo coarctabuntur, in tenebras cadant ignorantie, ne quandoque resipiscant; et sic labantur de malo in peius, et hoc sit eis uia ad mortem: et ut magis eant lubricando, angelus Domini, malignus scilicet, sit persequens eos, ut per omnia illicita deducat. Et bene ponit tenebre et lubricum, per similitudinem, quasi diceret: Tam male contingat eis, sicut illi qui, cum eum inimicus suus persequitur, per tenebrosam et lubricam  uiam incedit: ipse enim facillime cadit. Supponit autem causam quare hoc eis debeat contingere, sic: Concedo quod fiant tanquam puluis, etc. Et merito; quoniam gratis, id est sine causa, absconderant mihi interitum laquei, id est absconse parare mihi putauerunt interitum qui esset causa laquei, id est causa quare illaquearer et detinerer ne resurgerem: a similitudine illius qui, cum laqueo detentus sit, non habet libertatem eundi quo uelit. Laquei dico ipsis futuri, id est per quem in mortem ipsi illaqueabuntur, et exprobrauerunt animam meam, id est probra intulerunt anime mee, dicendo eam seductricem peccatricemque; unde eos dixisse in Euangelio legitur: »Nos scimus quia hic homo peccator est  ;« et alibi: »Seducit turbas ;« et hoc superuacue, id est falso, uacui ualde omni rationabili causa. Et ideo bene ponitur, superuacue, quasi multum uacue. Dico qui absconderunt mihi interitum laquei, et ideo ueniat illi ex improuiso laqueus, id est mors a Tito et uespasiano. Quem ignorat nunc; unde Dominus in Euangelio: »Nunc autem abscondita sunt ab oculis tuis ;« uel quem ignorat, id est ignorabit sibi contingere pro meritis suis. Adeo namque induratus erit, ut nec in uindicta peccati positus, ipsam uindictam cognoscat, et ueniat illi captio quam abscondit, id est in abscondito mihi parare putauit. Quod est dicere: Captio mei qua me cepit, sit causa quare et ipsi captio ueniat. Dixi: ueniat illi laqueus,  et sic sit, cadat scilicet in laqueum, in ipsum quem mihi parare uoluit: ut detineatur in morte, sicut me detinere uoluit. Quod ponit: cadat in laqueum, idem est quod superius dixit, ueniat illi laqueus: sed ideo repetit ut determinet, addendo in ipsum. Notandum autem quod captio ponitur et laqueus secundum diuersos. Quidam ex eis capti sunt: quidam illaqueati morte: dico quod illi ueniat laqueus et captio, et ita erit. Anima autem mea ex opposito que putabitur illaqueata exsultabit in Domino de resurrectione mea. Et etiam delectabitur super salutari suo, id est de saluatione sui, que continget humano generi per me. Et etiam omnia ossa mea, id est discipuli qui sunt fortiores mei, dicent et uerbis et cogitatione: O Domine, quis est similis tui  in potentia? Nullus. Tu, dico, Domine, qui es eripiens inopem populum tuum, de manu fortiorum eius 106 id est de potestate malignorum spirituum: qui hucusque fortiores fuerunt, deducendo in mortis tenebras per culpam Ade. Quod autem ponit fortiorum eius more Grecorum facit: qui pro ablatiuo quo carent, genitiuum ponunt.

Et tu etiam es eripiens egenum et pauperem populum tuum a diripientibus eum, ne amplius diripiant, id est a malignis spiritibus, qui sibi uirtutes suas antea diripiebant: inops dicitur, qui sine ope alterius est: pauper autem, qui sine sua; egenus uero, qui idem est quod et mendicus: ille dicitur cum utraque ope careat; mendicat, id est cum gemitu et confusione querit eam. Quod totum in humano  populo fuit. Nunquam enim neque sua neque legis ope potuit liberari, ideoque sua ipsius miseria liberari mendicauit. Quoniam autem posuerat eripiens, etc. Quia posset queri quomodo est eripiens: hoc exponere intendit sic, ipsa ossa dicent, quod ego sum eripiens, et sic est. Et per hoc sum eripiens, quod hec omnia que dicam patienter passus sum. Notandum autem quod illa que hic ex nimia certitudine preterite denuntiatur, future accipienda sunt: scilicet surgentes in me testes iniqui, que ignorabam, non sapientia, sed rei experientia interrogabant me, id est imponebant mihi a similitudine illorum qui tale quid aliquem interrogant, quod ignorat, ut in Euangelio dixisse leguntur. »Nonne bene dicimus nos, quia  Samaritanus es tu, et demonium habes? « Et retribuebant mihi mala pro bonis, que eis feceram predicando, mortuos suscitando, et alia miracula faciendo, et exponit in sequentibus que mala retribuebant. Et etiam retribuebant quantum ad impietatem suam, sterilitatem anime mee, ut cum per predicationem uellet eos quantum ad gratiam et beneuolentiam parere, sterilem eam quantum ad sese facerent, iuxta quod in Euangelio legitur: »Quoties uolui congregare filios tuos, quemadmodum gallina congregat pullos sub alas, et noluisti .« Dixi quod animam meam sterilem faciebant. Ego autem cum mihi molesti essent pro illa sterilitate, induebar illis cilicio futuris, non re scilicet, sed spe. Quod est dicere: iam prouidebam  quod eos induerem, id est mihi coniungerem, a similitudine uestis, que, dum induitur, corpori coniungitur: et bene dicit cilicium futuros, id est penitentes: cilicio namque penitentes induuntur; et cum hoc prouidebam quod eos induturus eram, humiliabam in ieiunio animam meam. Quod est dicere: Cum possem libere super eos uindictam meam exaltare, quia me ieiunum a sui incorporatione facerent, illud ieiunium humiliter in secreto anime patiebar, et hoc ideo quia oratio mea in sinum meum conuertetur. Emphatice dictum est, id est illi pro quibus orauero, ideoque oratio mea dicuntur, ad protectionem meam conuertentur, a qua male uiuendo discesserunt. Mittit hic nos ad similitudinem historie de Moyse, cui Dominus precepit ut  manum in sinum missam inde extraheret . Que cum extracta leprosa apparuisset, precipiente Domino, rursus immissa, sanata est: hoc autem ad Iudeorum factum est figuram. Qui Domini protectioni subditi, sani in uirtutibus exstiterunt: inde uero suis malis meritis extracti, uariis peccatorum maculis, ad modum lepre, corrupti sunt. Cum uero pars eorum ad ipsius protectionem per apostolorum predicationem reuersa est, resanata est. Et hoc est quod hic dicit. Oratio mea in sinum meum conuertetur, dico quod humiliabam animam meam in ieiunio. Et etiam sic complacebam mihi, admonendo eos, id est sic delectabar ibi quasi in admonendo proximum. Et exponit quem proximum, cum addit: Quasi in  admonendo fratrem nostrum. Cum dicit nostrum, innuit trinitatem personarum. Quod est ac si dicat: Ita delectabar in admonitione eorum, ceu quilibet in admonitione fratris: et sic humiliabar, id est affligebar merore, meorum induratione; quasi pater uel amicus lugens et contristatus de morte filii uel amici. Sequitur expositio malorum, de quibus superius 107 dixit: Retribuebant mala. Dico quod humiliabar pro eis, et ipsi econtrario letati sunt et conuenerunt.

Preposteratum est. Conuenerunt aduersum me capiendum et letati sunt de me capto, et ab eis congregata sunt super me, id est ad opprimendum me, flagella; et ignorabam causam qua flagellabar. Non quantum ad sapientiam, sed quantum ad rei experientiam. Quod est dicere: Non eram reus. Per  hoc quod ponit, congregata sunt flagella, diuersitatem et multiplicitatem flagellorum innuit. Multimode namque  flagellatus est . Et quia hec fecerunt, dissipati sunt, id est destructi, in uirtutibus, nec compuncti sunt postea ad penitentiam; a Deo fuerunt dissipati. uel sic: Cum congregarent super me flagella dissipati sunt, id est diuisi a quibusdam de eodem populo, qui condoluerunt morti mee, qui etiam leguntur fleuisse, quibus et ipse dixit: »Nolite flere super me .« Nec sunt compuncti erga me pietate exemplo eorum. Per hoc autem eorum duritiam nimiam innuit fuisse; uel sic: Quia letati sunt et conuenerunt, dissipati sunt, id est dissipabuntur per totum orbem. Nec ideo compuncti  erunt ad penitentiam cum tunc compungi deberent. Et sic quoque eorum duritiam innuit: Dixi quod conuenerunt, etc. Et etiam tentauerunt me, dicentes: »Prophetiza quis est qui te percussit?«  Et subsannauerunt, id est deriserunt, me subsannatione, id est nimia derisione: »uah qui destruis,« etc.  Subsannare est ad nimiam derisionem nares corrugare, ideoque hic pro nimia derisione ponitur. Quod autem addit subsannatione, ad nimiam subsannationem, expressionem facit. Et etiam frenduerunt dentibus suis super me existentes, id est ad opprimendum me parati, a similitudine illius qui super aliquem stat ut eum opprimat. Cum dicit frenduerunt dentibus, idem est ac si dicat: Tanta contra me ira exarserunt ut nec  loqui possent, sed dentibus frendebant: Ostensa passione futura per tempus preteritum. Sequitur oratio de resurrectione sic: Dixi quod ita ut narraui mihi fecerunt, et cum humiliter paterer, uisus sum obliuioni traditus. Et tu, Domine, quando respicies, qui uideris me obliuioni dedisse? Noli amplius obliuioni me tradere, sed restitue corpori animam meam, a malignitate eorum extortam. Quod est dicere: quam ipsi maligni de corpore auferent. Et apponit causam qua debeat restitui, sic: Et restitue unicam meam a leonibus extortam. Quod est dicere: Et ideo restitue, quia unica est, id est singularis in sanctitate, et ipsi leones sunt, id est crudeles, crudelitate eam auferentes, non merito. Quam si restitueris, confitebor tibi in Ecclesia magna, id est  laudem tibi agam, per magnam congregationem membrorum meorum, que non erit parua, sicut Synagoga fuit. Et illa Ecclesia non erit leuis ad deflectendum in uitia, ut Synagoga, sed laudabo te in populo graui. Quod est dicere: Populus meus grauis, id est ponderosus in uirtutibus non cito mobilis, laudabit te omnimoda laude. Dixi ideo restitue animam, quia unica est, et quia confitebor. Et ideo adhuc, ne supergaudeant mihi qui aduersantur, id est sunt contrarii mihi inique, non ex merito: Quod est dicere: Ne gaudeant de retentione mei in morte, qui tunc essent super me, id est superiores me, conuincentes me. Quoniam autem dixerat indefinite, aduersantur ne quidam sicut pacifice loquentes uiderentur  non aduersantes, et sic inexcusabiles addit. Et quamuis omnes aduersentur, quidam annuunt, id est fauent oculis meis. Quod est dicere: Fauentes sunt ante oculos meos, id est in presentia mea, sed cum non sunt ante me, multum aduersantur, uel annuunt oculis, id est secundum gestum oculorum suorum, non secundum carnis assensum, ut illi qui dixerunt: »Magister, scimus quia uerax es, etc.« 

Exponit autem per preteritum, quomodo annuunt sic: uerum est quod dico illos mihi annuere, quoniam mihi quidem pacifice loquebantur, et loquentes cogitabant dolos aduersum me ut me perderent 108 et hoc in iracundia terre sue amittende. Metuebant enim per me terram amittere, uel sic, non in bona ira, sed in iracundia terre, id est terrenis pertinente, non spiritualibus;  iracundia uero bonorum, est contra uitia irasci. Unde alibi Psalmista: »Irascimini et nolite peccare « Dico quod pacifice locuti sunt, et non solum hoc, sed etiam super me existentes, id est superiores me pro reputatione sua, dilatauerunt os suum, id est dilatate et superbe locuti sunt dicentes: »Crucifige .« Et gaudendo dixerunt: Euge, euge, id est bene nobis est; uiderunt enim oculi nostri, quod desiderabamus, eum uidelicet turpiter morientem. Dico quod dilatauerunt os suum et cetera que ostensa sunt, fecerunt, et ego omnia humiliter sustinebam, et tu uidisti, Domine, et mei deiectionem et iustitiam meam et eorum iniquitatem et arrogantiam. Ergo ne sileas in eos scilicet a redargutione uindicte, etsi modo uideris  silere. Quod est dicere: Comproba eos male egisse per uindictam quam inferes iuste, ac si uerbis ostenderes. Et respiciendo humilitatem meam, ne discedas a me, etsi uidearis discessisse; quasi dicat: Noli auxilium tuum elongare a me. Sed exsurge, Domine, id est potens appare, auxiliando mihi, qui eis impotens uideris. Et intende iudicio meo, id est intense diligenter considera, non secundum considerationem, cum semper omnia uideas, sed secundum remunerationem: iudicium meum quidem iniustum est, cum in mortem ab eis iudicatus sim, et hoc pro tui obedientia humiliter sustinui. Quod est dicere: Remunera mihi, quod pro te iudicatus sum iniuste, tu qui es Deus meus, id est creator, et tu qui es Dominus meus, cui per omnia  seruio, intende in causam meam, pro qua passus sum, quam honesta sit. Et ideo remunera. Non enim causa cuiuslibet delicti passus sum, sed causa salutis hominum. Et etiam iudica me, non solum supra dictum iudicium et causam, sed secundum iustitiam tuam, id est resuscita, glorifica, et quia iudicatus sum pro te et propter hanc causam et quia iustus es. Et iustum est ut hoc facias cum promeruerim; et ideo adhuc iudica me secundum quod iudicandus sum, ut non supergaudeant mihi. Et hoc, ut superius exponitur, quod ex affectione nimia repetitum est. Non enim semel orare sufficit, quod ualde desiderat. Et ostendit unde non gaudeant, cum addit, scilicet: Non dicant in cordibus suis:  Euge, euge anime nostre. Quod est dicere: Illi qui uerbis, ut superius ostendi, dixerunt, Euge euge, non dicant hoc in cordibus, id est ut intelligant sic esse, ut uocibus dicunt, sed me resurgente appareant sibi mendaces in conscientia sua, etsi uerbis illud negent. Ostendit autem unde non dicant euge cum addit scilicet, non dicant in cordibus deuorabimus eum, id est ex toto destruximus ne resurgat ad modum esce que deuoratur. Nam si reuera possent dicere deuorabimus, utique dicerent euge, et sic supergauderent mihi; dico non supergaudeant, sed erubescant in bonum et reuereantur, id est timeant damnationem de hoc quod male egerunt in me, illi qui gratulantur solummodo de malis meis simul cum illis qui et gratulantur et operantur. Multi enim  fuere gratulantes, qui nichil operati sunt. Quod est dicere, et illi erubescant qui operati sunt, et qui solummodo gratulati.

Notandum autem, quod non pro omnibus, sed pro saluandis orat, alioquin infructuose oraret. Superius uero istud idem orauit, sed ex affectione nimia repetitum est, dico erubescant et reuereantur, et non parum, sed induantur confusione, id est ad modum corporis induti quod uestibus circumdatur, erubescentia et reuerentia circumdentur, et in anima et in corpore. Qui maligna loquuntur super me, id est de me, et sic peniteant. Et ex opposito exsultent et letentur, qui uolunt iustitiam meam, id est resurrectionem que mihi iuste contingit, discipuli scilicet. Quod dicit exsultent et letentur preposteratum est 109: Quod est ac si dicat:  Letentur, et non parum, sed exsultent, id est multum letentur, uel qui uolunt iustitiam meam, inquantum possunt imitari. Et ipsi qui uolunt pacem serui eius, id est pacem eternam adipisci, quam ego iam habeo, qui sum seruus eius, scilicet Domini Patris secundum carnem, id est per omnia ipsi obediens, dicant et ore et affectione et opere; Dominus magnificetur semper, id est laudetur de generatione in generationem, in conuersione fidelium, et in bona operatione eorum. Et si exsultauerint lingua mea, id est meorum meditabitur, id est cum diligentia proferet et predicabit aliis iustitiam tuam, id est quam iustus fueris in hoc, quod me bene promeritum resuscitasti, et tota die, id est iugiter meditabitur laudem tuam, id est cum diligentia predicabit  aliis et ore et exemplo ut laudent te omnimode. Quod dicit meditabitur, idem est ac si ponat diligenter enuntiabit, a similitudine bene meditantium, qui nichil temere dicunt. Non autem ponitur meditabitur, ut discipulos meditari oporteret, de ipsis discipulis enim legitur: »Nolite cogitare quid loquamini,« etc.  uel si ad alios fideles referatur, potest dici meditabitur, id est meditate proferet, non temere.



IN PSALMUM XXXu.

Titulus trigesimi quinti. In finem seruo Domini Dauid Psalmus. Quod sic exponitur: Psalmus iste attribuendus est seruo Domini, id est cuilibet fideli, qui prout potest seruum se fecit Domini; seruo dico, existenti Dauid in finem, id est, qui manu fortis est  in perseuerantia, uiriliter agendo contra diabolum et uitia. Intendit hic fidelis quilibet iniustos se de peccatis excusantes, et culpam suam necessitati diuine prouidentie attribuentes conuincere: non ponendo ipsa uerba iniustorum, sed contra eos agendo: ostendens quod peccatum omne non a Deo, sed a liberi arbitrii abusione procedit. Commendat etiam Dei misericordiam, sine qua nemo perfectus effici potest, que etiam hic et bonos et malos corporali salute, saluat. Agit quoque de bonorum beatitudine, pro qua adipiscenda orat.

Dixit iniustus, ut delinquat in semetipso; quasi dicat: Quidam se excusantes, dicunt se ex necessitate peccare, sed nemo rationabiliter inde se excusare  potest. Nam iniquus dixit ut delinquat, id est statuit prius in corde suo ut delinquat, et non ex necessitate prouidentie diuine, uel ex necessitate nature sue, sed hoc est in semetipso, id est, sui iuris est: potest hoc ex libero arbitrio facere et dimittere. Nihil ergo inde culpandum est, nisi ipse.

Quereret aliquis: Cur ergo delinquit? Respondetur: Quia non est timor Dei in illo, secundum effectum scilicet Timor dico ante oculos eius propositus, ante oculos cordis scilicet, et in hoc apparet quod non est timor Dei in eo, sic ut eum cessare faciat, quoniam dolose egit, et hoc in conspectu eius. Quod est dicere: Quod ipse conspicit, licet homines lateat, et sic dolose egit, ut inueniatur, id est ita ut intelligatur ab eodem ipso iniquitas eius esse ad  odium apud Deum; quod est ac si dicat: uere non est timor Dei in ipso. Nam sic dolose egit, quod intellexit iniquitatem suam odio esse Deo; exponit autem iniquitatem eius per partes sic: Diceret aliquis, quid dicis iniquitatem? Respondetur: uerba oris eius iniquitas et dolus, intransitiue dictum est; quod est dicere: Dolosa uerba oris eius sunt iniquitas: et hoc est iniquitas, quia noluit intelligere ut bene ageret, id est noluit intellectum quem habebat benefaciendi ad hoc deducere, ut bene ageret. Nullus adeo brutus est et stupidus, qui bene agendum esse non intelligat. Et iniquitatem meditatus est in cubili suo, id est in corde suo, quod cubile dicitur eo quod in eo diabolus cubet: et hoc est iniquitas, quod astitit omni uie non bone, id est libenter stetit operando  in omni praua actione, que est uia non bona, sed mala, ad mortem ducens: uel 110 astitit, id est perseueranter stetit. Bene quidem per similitudinem operari, stare dicitur. Sicut namque quilibet incedens, postquam quo tendebat peruenit ibi stat; sic et aliquis per malam cogitationem prius incedens, postquam ad actum peruenit, ibi subsistit; dixi quod inuenitur, id est intelligitur iniquitas eius ad odium: Malitiam autem non odiuit, id est scilicet ideo non odiuit ipsam malitiam, id est iniquitatem. Postquam ostendit quod iniustus non ex necessitate, sed per se ipsum peccat, ostendit quod hoc quod fideles celum sunt ex misericordia Dei est, sicut dixi quod iniustus cum delinquit, in semetipso delinquit, o Domine; sed  in celo est misericordia tua: et ueritas, id est iustitia tua. Quod est dicere, hoc quod aliquis delinquit, ex se est, sed hoc quod aliquis est celum, efficit misericordia et iustitia tua; quasi dicat: Non hoc ex eo est: Misericordia et ueritas dico, potentes usque ad nubes constituendas, id est que ipsum celum possunt facere nubes, id est predicatores qui alios compluant, ad modum nubium terram compluentium, et iustitia tua, id est iusti tui sunt per eamdem misericordiam et ueritatem sicut montes Dei, id est a te Deo constituti. Quod est dicere, sunt firmi in uirtutibus, et stabiles ad modum montium immobilium; uel sunt refugium minorum, propter sanctitatem suam, sicut montes refugium sunt timentibus propter hoc quia loca munita sunt.

 Quereret aliquis: Cum iustos Deus faciat montes, quare iniustos non iustificat, ut etiam faciat montes? Respondetur: O Deus, hec iudicia tua quod iniustos iudicas esse repudiandos, sunt abyssus multa, id est multum profunda. Quod est dicere, inscrutabilia sunt ad modum abyssi profundissime, cuius nequit meta attingi; dixi, quod in celo est misericordia tua, et etiam homines et iumenta, id est et illos qui rationabiliter se habent ut homines, id est iustos, et illos qui irrationabiliter ut iumenta, scilicet iniustos saluabis, Domine, misericorditer corporali saluatione, dando eis secularia necessaria. Ergo, o Deus, quemadmodum, id est qualiter, multiplicasti misericordiam tuam? Quod est dicere inde apparet, quam multiplicem habeas misericordiam;  hoc autem admiratiue dicit ad laudem misericordie Dei. Dixi quod saluabis tali saluatione homines et iumenta, et iumenta nullam aliam querent saluationem; filii autem hominum, id est illi qui rationabiles sunt ut homines, id est iusti, sperabunt aliam saluationem, futuram scilicet, positi in tegmine alarum tuarum, id est in protectione duarum legum, que solatio sententiarum suarum protegunt eos, ne deficiant in prosperis aut in aduersis, ad modum alarum uolucris, que protegunt pullos ab estu et pluuia; uel sic: Domine, in celo misericordia tua erit: scilicet et ipsum celum constituetur ex hominibus et iumentis, id est ex sapientibus, et bene rationabilibus, qui ideo homines hic uocantur, et iumentis, ex rudibus scilicet et simplicibus nec  multum rationabilibus, qui ideo iumenta uocantur. Ergo quemadmodum, etc. Hec non mutantur. Et non solum hoc habebunt, ut sunt celum filii autem hominum, id est scilicet ipsi iam celum filii hominum existentes, id est rationabiles, in tegmine alarum tuarum positi sperabunt aliam saluationem. Et hec non mutantur, dico sperabunt aliam saluationem, scilicet sperabunt inebriari ab ubertate domus tue: et reuera inebriabuntur, id est copiose replebuntur ab ubertate, id est a copia domus tue, scilicet beatitudine quam habent illi qui iam sunt in domo tua, Hierusalem celesti. Bene uero ponit inebriabuntur per similitudinem, id est, sic replebuntur ut omnis terrena sensualitas ab eis expellatur, ad modum ebriorum, qui omnibus curis expediti sunt.  Exponit autem istam ubertatem sic: dico, inebriabuntur et hoc per te. Tu enim potabis eos, id est satiabis, torrente uoluptatis tue, id est delectabili gloria tua, que bene torrens dicitur, id est abundantissime ut torrens, uel depellens omnia aduersa a fidelibus, ad modum torrentis, qui cum impetu fluens omnia obstantia depellit. 111 Et uere potare eos inde potes. Quoniam apud te est fons uite Christus, a quo torrens ille procedit; unde Ioannes: »In principio erat uerbum .«

Cum autem ponit apud te, diuersitatem personarum innuit, et quia fons uite est apud te, in lumine tuo, id est in Filio tuo, qui est lumen tuum, ut Ioannes testatur: »Erat lux uera,« etc.   uidebimus te lumen uerum, contemplatione spirituali. Unde idem in Euangelio: »Qui uidet me, uidet et Patrem .« Orat autem pro ipsa inebriatione, sic dico inebriabuntur filii hominum, et ut inebrientur, pretende, Domine, hic misericordiam tuam scientibus te, id est misericordia tua innocentes fac fidem erga te iam habentes, nondum tamen innocentes. Et his qui recto sunt corde, iam innocentes pretende iustitiam tuam, id est ante inebriationem illam, ut ad illam peruenire possint, da eis iustitiam tuam, id est eos iustifica. Quod est ac si dicat: Illos ex nobis, qui innocentes non sunt, innocentes fac, ut post iustificentur, et sic saluentur. Innocentes quoque iustifica, et sic saluabuntur. Postquam autem recti corde erimus, non ueniat  mihi, nec illis pes, id est affectio superbie, ut in nobis ex rectitudine gloriando corruamus. Pes uero pro affectione ponitur, eo quod animus affectionibus gradiatur. Et manus, id est impulsio suggestionis peccatoris, id est diaboli, antonomastice peccatoris, uel peccatoris cuiuslibet, non moueat me nec illos, a bono proposito, quoniam autem manibus impellimus: manus pro impulsione ponitur, ibi enim, id est in superbia, ceciderunt in damnationem, qui operantur iniquitatem incessanter, id est diaboli: et ideo expulsi sunt de celo, nec potuerunt postea stare et ipso celo, uel sic, ibi ceciderunt qui operantur iniquitatem, Adam et Eua, et eius conformes, qui adhuc in successoribus operantur iniquitatem, et ideo expulsi sunt ab innocentia et uita, nec potuerunt  postea stare in ea per se, nisi Dei gratia succurrente.



IN PSALMUM XXXuI.

Titulus tricesimi sexti. Psalmus ipsi Dauid attribuendus, id est Christo: uel si dicamus Psalmus Dauid solummodo iuxta quosdam expositores, erit uox perfecte Ecclesie. Adhortatur nic Christus, uel Ecclesia, simpliciora membra, ne cum uiderint impios in hoc mundo florere, et bonos opprimi, irascantur inde, putando uel Deum iniustum esse, uel res mundanas non curare, neque uelint eos, quia florent, in malignando imitari, sed potius hec occulta Dei iudicia patienter sustineant. Ostendit quoque ad quid impiorum prosperitas, bonorum uero deuentura sit aduersitas, admonet eos ut non  in se, sed in Domino sperent et delectentur, et si peccauerint ei humiliter confiteantur, sic ueniam impetrando, iustitiam adipiscentur.

Noli emulari, id est irasci in malignantibus, id est in consideratione prosperitatis malignantium, dicendo Deum iniuste eis hoc concedere: Neque zelaueris, id est dilexeris, ut imiteris facientes iniquitatem. Hoc autem in sequentibus lucidius dicet, dico: Noli emulari. Quoniam arescent uelociter a flore prosperitatis sue cum morientur, tanquam fenum existentes, quod cito arescit a flore uiroris, et cito decident ab illa prosperitate, existentes tanquam olera herbarum, id est olera uiridia, que secta cito marcent. Notandum quod per fenum denotantur minus  diuites. Per olera uero ditiores. Pretiosiora namque feno olera sunt, dum utrumque in uirore subsistit, dico noli emulari, sed spera in Domino, id est spera eterna bona, que sunt in Domino, quia spes sine opere presumptio est, fac bonitatem, id est bona opera, et inhabita terram tuam, id est posside, et rege, et bene excole sensualitatem terrene carnis tue, resecando uitia et mala opera, ad modum boni habitatoris, qui bene excolit terram, resecando spinas et cetera inutilia: et si inhabitaueris, pasceris, id est reficieris in anima, in diuitiis 112 eius terre; scilicet in operibus bonis, que procedent ab exercitio illius terre. Bene quidem positum est pasceris; sicut enim cibo corporeo corpus pascitur, ita bonis operibus anima saginatur, et  faciendo bonitatem, et inhabitando terram, non delecteris in te attribuendo tibi hoc: Sed delectare de hoc in Domino, id est gaudium et delectationem habe de hoc in Domino, hoc ipsi attribuendo, et si feceris, dabit tibi quandoque petitiones cordis tui, id est, hoc quod sperando petit cor tuum bona affectione, scilicet eterna bona. Et si peccaueris, quod humanum est, reuela quantum ad te, Domino, humili confessione, uiam tuam, quam iam nouit prouida consideratione, id est peccatum quod uia tua esset ad mortem, si excusando te, illud occultares ut Adam. Et reuelando spera in eo ueniam, et ipse faciet, id est complebit quod sperabis, et, postquam indulserit, iustificabit te. Et hoc est extra librum, sed ex sequentibus innuitur cum dicit: Et educet,  Id est notificabit aliis iustitiam tuam tanquam lumen existentem, id est ita apertam faciet sicut lumen in tenebris, ut et alii exemplo tuo iustitiam operentur, iuxta illud Isaie: »Orietur in tenebris lux tua .« Et iudicium tuum, quo tu iudicas te ut seruum Deo et Domino in omnibus obedire, educet tanquam meridiem, id est apertum faciet aliis ad modum meridiei, ut et alii exemplo tuo illud idem iudicium habeant. Et cum sic educet, noli inde superbire, sed subditus esto Domino magis et magis, et ora eum ut non deficias, sed magis iustificeris, repetit autem quod in principio posuit, ut lucidius dicat sic: Ergo quia educet iustitiam sicut lumen, si subditus ei fueris, noli emulari in eo, id est noli  irasci in consideratione eius, qui prosperatur in uia sua, scilicet noli irasci in homine faciente iniustitias, id est noli irasci in prosperitate hominis facientis iniustitias, que erunt ei uia ad mortem: sed potius desine ab ira parua, et derelinque furorem, id est magnam iram. Quod est dicere: Non habeas inde neque paruam neque magnam iram. Repetit etiam aliam partem quam in priori uersu posuit, dicendo ne zelaueris, etc. Ut causas supponat, dixi noli emulari, id est irasci in homine faciente iniustitias; et etiam noli emulari, id est imitari eum hominem, ut maligneris exemplo eius, ut et similiter prospereris. Nam si malignatus fueris, malo tuo facies.

Quoniam qui malignantur, exterminabuntur, id est extra terminos superne patrie expellentur. Quod  est dicere: Exheredabuntur a terra uiuentium, quam se possessuros nequidquam presumunt: Sustinentes autem Dominum ex opposito, id est sine murmure patientes iudicia Domini, qui iudicat hic malos florere, et bonos opprimi, ipsi qui uiles hic uidentur et abiecti, hereditabunt terram uiuentium. Quia uero posuerat, sustinentes Dominum hereditabunt terram, ne cuilibet sustinere illud esset tedio, dicit quod parum sustinendum erit, sic dixi quia sustinentes hereditabunt. Et ipsi adhuc pusillum sustinebunt, et post hoc pusillum, non erit peccator in hoc statu in quo nunc est, scilicet ita florens et iustos opprimens ut modo, et tu aliquis queres ratione et cognitione tua locum eius, et non inuenies. Quod est dicere: Si tu ratione et meditatione quesieris,  an habiturus sit ibi locum superbiendi, et bonos opprimendi, non inuenies locum, id est opportunitatem eius. Postquam enim aurum bene probatum est, ignem in fornace ardere non est opportunum. uel queres locum eius, id est statim an ibi sit mansurus cum iustis, et non inuenies. Unde Dominus in Euangelio dicit: »Exibunt angeli et separabunt malos de medio iustorum .« Dico quia peccator non habebit locum: Mansueti autem hereditabunt terram uiuentium. Iuxta illud Euangelii: »Beati mites, quoniam ipsi possidebunt terram ,« hoc autem superius posuit cum dixit sustinentes 113 hereditabunt terram, sed repetit ut addat, et cum hereditabunt non in sollicitudine  hereditabunt: sed delectabuntur in illa terra in multitudine pacis, id est in multa pace. Quod est hereditabunt terram illam cum delectatione et pace. Non uero ponit multitudinem pacis; quod multe paces ibi future sint, sed quia una pax eterna de tribulationibus multis, imo de omnibus eis adfutura, et per hoc ueniet ad illam pacem, quia hic obseruabit peccator iustum, id est insidiabitur iusto, ut decipiat eum. Et stridebit dentibus super eum existendo, id est habebit iram immoderatam et irrationabilem ad eum opprimendum, more animalium irrationalium, que irata dentibus strident: et post, gladium euaginauerunt, etc. Ut decipiant pauperem, etc. Et hoc totum est ac si dicat: Per hoc deuenient ad illam pacem, quod  hic insidiabuntur eis peccatores, et stridebunt dentibus; et euaginabunt gladium, et trucidabunt eos, et intendent arcum ut decipiant, et non poterunt: dico quod peccator obseruabit et stridebit; Dominus autem deridebit eum, cum hoc fecerit, id est dignum derisione iudicabit eum in prouidentia sua: quoniam prospicit, id est prouide uidet, quod ueniat dies eius, id est dies iudicii, qui erit dies retributionis eius.

Sequitur: Gladium euaginauerunt, etc. Istud sic preposterate legitur. Non solummodo super eum dentibus stridebunt, sed peccatores intenderunt arcum suum, id est intensam facient deceptionem suggestionum suarum, ut decipiant blanditiis pauperem et inopem, id est iustum quem credent pauperem  esse, id est insufficientem ope sua liberari: et inopem, id est carentem alterius ope ad liberandum. Cum autem non poterunt decipere arcu, gladium euaginauerunt, id est apertam tormentorum et mortis persecutionem proferent, ut trucident, id est interficiant corporaliter rectos corde, id est iustos. Arcus autem, quia per eum in abscondito et ignoranter percutitur, pro deceptione ponitur. Plures enim impii, seruos Dei blanditiis sibi conformare nituntur: quoniam uero in gladio aperte percutitur, pro aperta fidelium persecutione ponitur. Quia cum iustos impii blanditiis nequeunt attrahere, aperta saltem minarum et tribulationum persecutione, nituntur reuocare: ergo quia euaginabunt gladium concedo quod gladius eorum intret in corda ipsorum, id est  pro gladio illo contingat mors in animabus eorum: a similitudine illius, cuius gladius in cor suum conuertitur, cum alium eo cogitat sauciare; et arcus, id est deceptio blanditiarum eorum conteratur, id est ex toto destruatur, ne iustis preualeat. Notandum sane quod gladium non orat confringi: ad augmentum enim est corone fidelium spontanee patientium, iuxta illud Dominicum: »Beati qui persecutionem patiuntur, propter iustitiam.« etc.  Arcum uero, quia iustis inutilis est, orat confringi Dixi quod mansueti hereditabunt terram, et quod gladius peccatorum intret in corda ipsorum: ideoque melius est iusto modicum esse, id est pauperem et inopem, super diuitias peccatorum multas id est quam quod ipse multas habeat  diuitias et peccator sit. Et subiungit causam sic, ideo scilicet est iusto melius, quoniam brachia peccatorum conterentur, id est destruentur ex toto diuitie et potentia eorum, que brachia dicuntur, eo quod in eis confidunt ceu quilibet in fortitudine brachiorum; iustos autem confirmat Dominus per ipsas tribulationes, ut clariores fiant et fortiores in uirtutibus. Et ideo adhuc melius est modicum iusto, quia nouit Dominus, id est iam in prouidentia prouidit dies immaculatorum, scilicet dies quos immaculatis, id est iustis est daturus. Exponit autem quales dies illi futuri sint, cum addit: Et hereditas eorum in eternum erit duratura, scilicet illi dies beatitudinis quos Deus dabit immaculatis; et ideo 114 adhuc melius est modicum iusto, quia non confundentur,  id est non conturbabuntur timore pene in tempore malo, id est in die iudicii. Et non solum non confundentur, sed etiam saturabuntur eterna gloria in diebus famis, id est in diebus uite future, in qua impii esurient pre inopia ueri boni. Dies pluraliter ponit, quia dies illa que unica et eterna erit, dierum istorum multitudinem, diuturnitate superabit.

Quereret aliquis quare uocatur tempus illud malum, et dies mali? Ad hoc autem respondet, reddendo causam sic: Quia peccatores peribunt tunc, et non solum tunc peribunt, sed inimici Domini, id est etiam ipsi peccatores qui sunt inimici Domini mala uita sua. Ponatur quod mox, id est ab infantia honorificati fuerint, honore scilicet, et exaltati in  potestate ut sint reges uel alterius modi principes, tamen interius deficient: deficientes quemadmodum fumus in diuitiis, id est ad modum fumi, qui quanto altius ascendit, tanto citius deficit. Dico quod peccatores peribunt, et merito, quia peccator mutuabitur a Domino, intellectum scilicet et diuitias et sanitatem, et cetera beneficia, et non soluet Deo in usuram. Et bene ponit non mutuatur, sed mutuabitur, scilicet perseueranter: dat enim Deus uni intellectum ut bene predicando usuram, id est lucrum filiorum conuertendorum Deo soluat; dat etiam alii sanitatem et diuitias, ut usuram operum bonorum Deo reddat. Ipse uero cum hec beneficia mutuo suscipiat a Deo, nichil soluit. Iustus autem ex opposito miseretur sui ipsius, bene uiuendo. Unde scriptum est:  »Miserere anime tue, placens Deo :« ille uero sibi crudelis est qui male uiuendo sese trahit ad damnationem. Et etiam tribuet aliis exemplum bene uiuendi, et sic miseretur aliorum. Et quia hoc non sufficeret, tribuet illis que necessaria erunt, quibus doctrina necessaria erit, doctrinam; quibus autem secularia beneficia, secularia beneficia. Notandum tamen quod nullis tantum bona uoluntas sufficit, qui uoluntatem ad actum nequeunt perducere. Et hoc totum est ac si diceret: Peccatores non omnes peribunt, sed illi qui mutuabuntur et non soluent, et ideo quia non soluent. Iustus autem ideo in eternum hereditabitur, quia miseretur et tribuet. Et hoc non faciet gratia fauoris humani, sed hoc tali contuitu, quia benedicentes ei, id est  laudantes eum bona uita sua, hereditabunt terram uiuentium. Maledicentes autem ei, id est uituperantes cum mala uita sua, disperibunt, id est ex toto peribunt, et in anima et in corpore. Quod est dicere, ideo miseretur et tribuet: et sic Deum benedicit ut terram hereditet, et non pereat cessando a Dei benedictione, et sic eum uituperando. Certus est enim, quia omnes benedicentes hereditabunt, et maledicentes disperibunt. Sciendum est autem, quod sicut bene uiuendo, Deum quilibet benedicit, id est laudat, ita male uiuendo ipsi maledicit, id est eum uituperat, Apostolo testante: »Nomen Dei per uos blasphematur inter gentes .« Et hoc modo non habebit a se iustus quod sic miserendo  retribuet, et per hoc hereditabitur: sed apud Dominum, id est in dispositione Dei. Gressus hominis, id est bone affectiones et operationes iusti, rationabiliter se habentis, ad modum hominis, quibus ad uitam graditur, dirigentur perseueranter de bono in melius. In alia translatione habetur a Domino. Bene tamen ponitur, apud Dominum, per similitudinem: quia sicut apud aliquem principem, id est in secreta eius dispositione totius regni eius moderamina pertractantur, sic apud diuinam dispositionem quidquid a bonis agitur, ordinatur. Et per hoc quod Deus diriget gressus hominis, uolet magis et magis ipse homo uiam eius Dei: uiam scilicet mandatorum eius, per quam ad uitam ueniet, uel sic: Non solum diriget gressus eius postquam iustus erit, sed et  uiam eius, id est bonam uitam eius, que erit ei uia ad uitam, uolet et ipse Deus eum habere, id est gratuita 115 uoluntate ei dabit. Exponit autem quomodo diriget sic. Et sic diriget quod cum ei dederit tribulationes exteriores, non collidetur in anima ut deficiat, ideoque non collidetur. Quoniam Dominus supponit ei manum suam, id est sustentat eum a similitudine illius, qui cuilibet nutanti manum supponit, ne cadat, uel sic. Ne putaret aliquis quod sic dirigeretur, ut nullo modo caderet, addit: Sic dirigentur gressus eius, quod cum ceciderit in paruo peccato, non collidetur, id est grauissime non ledetur, deueniendo in criminalia: uel cum ceciderit in suggestiones non collidetur, criminaliter peccando. Sequentia uersus huius non mutantur.

 Quereret aliquis unde scis quod iustus non collidetur? Sequitur responsio sic dicenda, si Christus in hoc psalmo agat. Ego iunior fui in membris meis, id est in tempore primorum iustorum. Quod est dicere: Habui membra iuniora, uel sic, si Ecclesia agat. Iunior fui in primis iustis meis, id est in tempore Abel et ceterorum primorum, qui iuniores dicuntur, uel quia primi fuerunt, uel quia non adeo in uirtutibus maturi, ut illi qui post Christi aduentum exstiterunt. Et in illa iuuentute non uidi iustum derelictum, id est a Deo non adiutum. Diceret aliquis: Quid si in iuuentute non uidisti? Tamen postea fortasse contigit iustum esse derelictum. Ad hoc autem sic interponit: Non contigit scilicet. Etenim senui postea, id est senes fideles habui, apostolos  scilicet et martyres, et confessores, qui senes dicuntur: uel quia tempore posteriores, uel quia in uirtutibus exstitere maturiores, nec in senio uidi semen eius, iusti qui iunior fuit, querens panem, id est carens pane uite et intellectus, ad modum illorum qui panem non habentes, mendicando querunt, nec inueniunt, sicut de quinque fatuis uirginibus per similitudinem in Euangelio legitur  que non habendo oleum, mendicauerunt, nec inuenerunt. Panis quidem uite et intellectus Dei doctrina dicitur, qua fidelium anime satiantur et confortantur, et ad uitam eternam perducuntur. Panis quoque uite et intellectus, beatitudo illa dicitur, in qua fidelium anime post mortem perpetue uiuendo,  et de Deo profundius intelligendo, iocundantur. Apostoli uero et ceteri Noui Testamenti fideles, semen primorum iustorum, patriarcharum scilicet et prophetarum bene dicuntur, eo quod Dei cooperante gratia, eorum doctrina in fide generati sunt. Unde Dominus ad apostolos dixit: »Alii laborauerunt ,« patriarche uidelicet et prophete: »et uos in labores eorum introistis« , uel sic: Iunior fui in primis fidelibus.

Quereret aliquis quare dicis fui et non dicis sum? Respondet: Etenim senui in apostolis et eorum successoribus, et non uidi nec in iuuentute, nec in senio iustum a Deo derelictum, id est in tribulationibus non adiutum, nec semen eius, id est bona opera, que sunt causa uite eterne, sicut semina causa  sunt messium; uidi querens panem, id est irremuneratum carendo pane uite et intellectus, ab eadem similitudine, que in superiori sententia posita est. Et inde apparet, quod a Deo non derelinquitur. Nam tota die, id est iugiter, miseretur et eius et aliorum, et commodat aliis bonam predicationem et cetera beneficia. Et bene ponit, commodat, id est mutuo dat, ut et ipsi aliis indigentibus tribuant, et sic Dei dona multiplicentur: hoc autem superius posuit, sed quia indeterminate dixerat, repetit, apponendo tota die. Et quia miseretur et commodat, semen illius, id est bona operatio, erit in benedictione, id est erit ei causa benedictionis, id est exaltationis in futuro. Ergo quia peccatores peribunt, tu qui saluari uis, declina a malo uniuersaliter. Et quia benedicentes Dominum  bona uita sua hereditabunt terram, fac bonum, et non horarie. Sed inhabita illud bonum usque in seculum seculi, id est perseuera in eo bono semper. Et ecce cause quibus declinandum sit a malo, et faciendum bonum. Quia Dominus amat iudicium istud, ut hoc scilicet nobiscum iudicemus et compleamus. Et ideo adhuc, quia non derelinquet inadiutos sanctos suos, qui hoc secum iudicabunt, sed 116 in eternum conseruabuntur a Deo. Et ideo quoque declinandum est a malo, quia iniusti punientur in futuro. Ne uero putaret aliquis eos esse saluandos, pro aliquot operibus bonis, que pro fauore faciunt, addit: Et semen impiorum peribit, id est bona operatio que contuitu fauoris agitur non remunerabitur. Unde Dominus in Euangelio: »Amen dico uobis, receperunt mercedem  suam .« Iusti autem ex opposito hereditabunt terram uiuentium, et inhabitabunt in seculum seculi, id est in eternum super eam, innitentes et fundati, ne amplius ab ea dimoueantur. Hoc autem superius positum ideo repetit, ut sit causa illius sententie, declina a malo, etc. Quasi dicat: Ideo declina et fac, ut cum aliis iustis heredites terram, id est Christum, qui firma terra est, cui fideles innitentur.

Quereret aliquis qui sunt illi iusti qui hereditaturi sunt? Hoc autem determinat sic, ne quis temere se huiusmodi iustum esse diceret. Os iusti illius qui hereditaturus est, meditabitur sapientiam, id est sapienter uiuere, quantum ad se. Et etiam lingua  eius loquetur aliis, id est predicabit iudicium istud, quod se complere iudicabit, ut et ipsi compleant, scilicet sapientiam loquetur ipsis. Et non meditabitur et loquetur sic, ut postea deficiat, sed lex eius semper in corde, id est in uoluntate eius, id est semper diligit eam et uult eam complere. Et sic est in corde, quod non supplantabuntur gressus, id est affectiones eius ab illa lege. Quereret aliquis estne quisquam qui eum uelit supplantare? Respondetur ita: Considerat enim peccator iustum in lege illa perseuerare; et querit blanditiis uel tribulationibus eum mortificare, id est ab eadem lege retrahere, et sic male operari faciendo in mortem anime deducere. Dominus autem non derelinquet inadiutum ne cedat. Eum, in manibus eius positum, id est faciet  eum constantem, cum erit in potestate peccatoris non secundum animam, sed secundum corpus; nec damnabit eum Dominus, cum iudicabitur, id est cum hoc sit quod ipse iustus damnabitur a peccatore per corporalia tormenta. Et hoc ipsi, id est ad sui ipsius utilitatem; quasi dicat: Iudicium illud non erit ipsi ad damnationem, sed ad utilitatem; uel sic: Nec damnabit eum peccator sicut putat, cum iudicabitur illi, id est cum hoc sit quod iudicium illud quod peccator faciet aduersus iustum tribulando illum, potius fiat ad damnationem illius peccatoris. Dixi: Declina a malo et fac bonum. Et si mox non acceperis inde premium, noli murmurare sicut filii Isrel fecerunt, qui cum cito non possent ad terram promissionis peruenire in Aegyptum, ad ollas carnium reuerti  uoluerunt . Sed exspecta Dominum sine murmuratione in breui remuneraturum. Et exspectando custodi uiam eius, id est legem ne deflectas ab ea, que erit tibi uia ad uitam: alioquin enim inanis esset exspectatio tua. Ideoque custodi ut hereditate capias terram uiuentium, id est ut sit tibi hereditas. Hanc autem terram uidebis, cum perierint peccatores in futuro, uel sic. Cum ceperis terram hereditate, uidebis cum perierint peccatores, id est uidebis perditionem peccatorum. Per hoc autem eum a peccato reuocare intendit, ne cum peccatoribus pereat. Quereret aliquis unde scis peccatorem periturum? Hoc autem confirmat sic auctoritate sua. uere scio quod peribunt. Nam ego uidi, id est consideraui in mente mea, impium in hoc mundo super pios exaltatum  et eleuatum in diuitiis sicut cedros Libani, que arboribus aliis magis eleuate sunt. Et postea consideratione transiui ad nouissima eius. Et ecce non erat, id est fuit in presentia considerationis mee, quod ipse non erat sic exaltandus; quod est dicere: Consideraui illum cariturum exaltatione tali. Et quesiui eum, id est diligenti ratione inuestigaui locum eius, scilicet an in futuro habiturus esset locum superbiendi, et bonos opprimendi. Et non est inuentus a me considerante, locus eius. Sciendum autem quod hanc sententiam superius in secunda persona posuerat sic: Queres locum eius 117 et non inuenies. Hic uero auctoritate sua confirmat, ideoque diuersum est. Ergo quia si exspectaueris,  exaltabit te, et quia amplius sicut ostendi non erit. Custodi innocentiam, quantum ad ipsum impium, ne, quia te tribulat, uelis ei nocere dictis siue factis. Et uide equitatem esse, id est hoc esse equum, ut erga eum sis innocens. Et bono tuo custodies, quoniam homini pacifico, id est innocenti sunt reliquie, id est eterna bona que sibi ipse reliquit, secularibus contemptis: iniusti autem disperibunt, id est omnino peribunt et in anima et in corpore. Simul cum ipsis reliquie impiorum, id est secularia bona que sibi reliquerunt, contemptis eternis, interibunt, iuxta illud: »Celum et terra transibunt ,« uel sic: Reliquie impiorum, id est eterna bona, que sibi post mortem presumptuose relinquunt, peribunt quantum  ad eos, id est non aderunt eis; uel sic: Opera bona pro fauore facta, que post mortem relinquunt, interibunt, id est annichilabuntur. Has uero causas superius posuit. Sed hic ad aliud repetit. Et ideo adhuc inculcat, ut bonos ad melius attrahat, et impios perterrefaciat. Ne uero iusti de salute sua aliquatenus in se glorientur, omnem eorum salutem a Domino esse sic dicit: Dixi quod iusti hereditabunt terram, et cum ceciderit iustus, non collidetur; et Dominus non derelinquet eum in manibus peccatoris, et hec salus non est ab ipsis iustis: Salus autem, scilicet salus iustorum, a Domino est. Exponit autem salutem per partes sic: Et protector eorum est in tempore tribulationis, ne cedant. Et adiuuabit eos ad bene operandum, et liberabit eos a peccatis, et  eruet eos a peccatoribus, id est a potestate peccatorum ne corporibus occisis in animas habeant potestatem. Et postea saluabit eos a mortalitate et passibilitate, reducendo ad beatitudinem eternam. Et hoc ideo, quia sperauerunt in eo, non in se.



IN PSALMUM XXXuII.

Psalmi tricesimi septimi Titulus. Psalm. Dauid in rememoratione sabbati; quod sic exponitur: Psalmus iste attribuendus est Dauid, id est Christo agenti in rememoratione Sabbati eterne quietis. Per Sabbatum enim quod quies interpretatur, requies eterna designatur. Est autem in hoc psalmo uox capitis, orantis pro membris futuris: ne in futuro damnentur. Que membra per Adam, eternam quietem obliuioni tradiderant, tandem uero per Christum  illius quietis rememoratura erant, et de peccatis ante baptisma, et post baptisma penitentiam actura. Ut autem affectionem nimiam erga eos se habere ostendat, pro eis, quasi pro se orat: ut etiam facilius impetret, ostendendo causas quare pro eis orandum sit. Addendo quoque causas plures quare debeat pro eis exaudiri: scilicet quia penitebunt et de peccatis dolebunt, et solum Deum desiderabunt: et quia pro eis passurus est et resurrecturus. Quam passionem etiam partim ostendit. Et quia parata erunt ipsa membra ad subeunda pro Christo flagella, sicut pro eis ipse flagellatus fuit: et quia peccata confitebuntur, et pro eis satisfacere cogitabunt.

Domine ne in furore tuo arguas me, et cetera.  Quasi dicat: Domine, ne arguas meos, id est ne conuincas meos male egisse, arguendos eos in furore iudicii tui, cum damnandis dices: »Discedite a me maledicti,« etc.  Neque in ira, id est uindicta tua eterna, corripias me, id est punias meos a similitudine illius, qui, cum corripitur, punitur; et hoc est ac si diceret: uolo quidem hic eos per transitoria flagella argui et corripi, non autem in futuro, quando in furore fiet redargutio. Quereret aliquis: Estne eis necesse, ut pro eis orandum sit? Respondetur ita: Quoniam sagitte tue, id est mortalitas et passibilitas, quas comminatus es Ade, antequam peccaret, dicendo: »Quacunque die comederis, morte morieris ,« infixe sunt mihi, id est meis: et plus dicam, confirmasti super  me manum tuam, id est ualde firmam et ponderosam 118 fecisti super meos uindictam tuam. Bene uero ponit super, a similitudine illius qui, cum aliquem dure percutit, grauiter et firmiter super eum manum premit; exponens autem in quo confirmauit manum, addit: in hoc scilicet confirmasti manum tuam super meos, quod non est sanitas in carne mea id est meorum. Quod est dicere: Caro meorum que a fomite peccati sana erat, infirma facta est, in se semper habens malam concupiscentiam, que fomes peccati dicitur, eo quod ab ea delectatio et occupatio mala oriatur. Unde Apostolus: »Est peccatum in corpore uestro, sed non regnet .« Et hoc quod non sana est, contingit a facie ire tue, id est a presentia uindicte tue, quam in  eam propter Ade peccatum exerces; quoniam autem caro non sana est, non est pax ossibus meis, id est rationi et uirtutibus meorum. Semper enim sollicitantur, et hoc contingit a facie, id est ab instantia peccatorum meorum. Quod est dicere: Ideo non est eis pax, quoniam peccata, id est male concupiscentie que etiam fomites peccati dicuntur, instant, que ipsam rationem et uirtutes subuertere nituntur, iuxta illud Apostoli: »Caro concupiscit aduersus spiritum .« uel quod dicit sagitte tue infixe sunt, etc., sic legitur ut per sagittas plusquam in superiori sententia intelligatur. Superius enim per sagittam solummodo mortalitas et passibilitas intelligebantur, que bene sagitte dicuntur, eo quod de longe per eas  Deus Ade comminatus est antequam peccaret, sicut sagitte de longe trahende comminantur: uel quia per eas genus humanum afficitur, ad modum illius, qui sagittarum uulneribus affligitur. Aliter autem sagitte latius accipiuntur sic: Sagitte tue infixe sunt meis, id est mortalitas et passibilitas et fomes peccati. Et non horarie, sed tu confirmasti, id est firmam et perseuerantem fecisti super meos manum tuam, id est uindictam tuam, scilicet supradictas sagittas. Et exponit quomodo confirmauit sic: Ita confirmasti et infixisti, quod non est sanitas in carne meorum a facie ire tue, id est propter presentiam uindicte tue, id est infirma est, mortalis, passibilis, fomiti peccati subiacens. Non quod  caro patiatur uel concupiscat, sed quia per eius fragilitatem in anima fit passibilitas et concupiscentia, que fomes est peccati, et ipsa non existente sana, non est pax ossibus meis, quod contingit a facie, id est ab instantia peccatorum meorum membrorum, malarum scilicet concupiscentiarum eorum. Et ideo adhuc orandum est ne arguantur in furore, et corripiantur in ira, quoniam iniquitates mee, id est praue concupiscentie meorum, supergresse sunt caput meum, id est preualuerunt menti meorum, deducendo eam in delectationes peccati. Et etiam grauate sunt super me, sicut onus graue, id est graues facte sunt super meos, quos opprimunt, ad modum oneris grauissimi. Quia sicut aliquod onus graue illum quem supprimit, erigere non permittit;  sic et concupiscentie mentem eorum aggrauant, ne ad celestia contemplanda sinant eam eniti. Et hoc totum est ostensio a minori, quasi dicat: Quandoquidem pro peccato Ade sic eos, ut ostendi, multasti, scilicet sagittas infixisti, manum confirmasti; multo magis est timendum ne pro iniquitatibus quibus aggrauantur, in futuro grauius multentur. Dixi quod iniquitates supergresse sunt caput meum, et grauate sunt sicut onus graue. Et hoc intelligendum est ante baptismum: et cum ex ipsis iniquitatibus expedientur in baptismo; iterum putruerunt, id est putrebunt, et corrupte sunt, id est corrumpentur post baptismum, cicatrices mee. Preposteratum est sic. Mei cicatricosi, id est sanati a peccatis, que ante baptismum egerunt, a similitudine carnis cicatricose  que a uulnere sanata est, corrumpentur post baptismum a malis concupiscentiis, ducti in consensum et delectationem, a similitudine carnis cicatricose, que si sibi gladius impingatur, corrumpitur. Et populus praue agendo et consuescendo, et aliis malum exemplum dando, putrebunt a similitudine cadaueris, et hoc quod putrebunt et corrumpentur continget a facie insipientie mee, id est ab instantia fomitis peccati meorum, qui dicitur insipientia, eo quod insipientie causa sit. uel sic: A facie, id est a presentia, insipientie mee, id est meorum; quasi dicat: 119 Nihil inde culpandum erit, nisi eorum insipientia, et quia corrumpentur et putrebunt? Miser factus sum, id est miseri fient cum prius in baptismo purificati felices exstiterint. Et  curuatus sum, id est deprimentur a peccatis suis, usque in finem curuationis, id est quantum poterunt curuari, ne possint oculos mentis ad eterna bona erigere, et eorum contuitu bene agere: a similitudine curuati, qui sursum aspicere nequit. uel hoc totum quod dicit, iniquitates supergresse sunt, etc., potest dici post baptismum, sic: uere orandum est pro eis, ne sic arguantur et corripiantur.

Quoniam iniquitates mee supergresse sunt, id est supergredientur caput meum post baptismum: et sicut onus graue grauate sunt, id est grauabuntur, diceret aliquis: Nonne eruentur ab istis in baptismo? Respondetur: Eruentur, sed postea corrumpentur, et  putrebunt cicatricosi mei a facie insipientie sue: et sic miseri fient, et curuabuntur usque in finem. Expositio horum omnium non mutatur. Ostensis causis quibus pro eis orandum sit, alias supponit causas quare non debeant argui et corripi, sic: Oro ne arguas, ne corripias, neque si corripiendi sunt aut arguendi.

Quoniam tota die, id est iugiter, contristatus congrediebar, id est mei contristati de peccatis ingredientur de magno merore in maiorem, id est iugiter magis et magis contristabuntur de peccatis suis, ideoque non debent in futuro argui et corripi pro eis. uel sic: Tota die, id est iugiter ingredientur, id est incedent uiam uite huius contristati de peccatis. Et non solum contristabuntur; sed etiam afflictus  sum et humiliatus sum nimis, id est ualde affligent se in corpore ieiuniis et aliis anxietatibus, et humiliabunt se in anima, suas uoluntates tuis uoluntatibus postponendo, qui prius superbierunt inobedientes existendo. Et etiam ut uehementius quid dicam, rugiebam, id est rugient, dolebunt scilicet uehementer, ut leo qui, cum contristatus sit, uehementer rugitum emittere consueuit; uel rugient, id est ualde sibi de peccatis irascentur; a similitudine quoque leonis, qui rugit etiam cum iratus sit. Et non rugient uoce exterius: sed rugitus ille procedet a gemitu cordis mei, id est meorum. Quasi dicat: Prius in corde gement, et post eorum gemitus excrescent in rugitum; quod est dicere, in corde rugient, sic ut prius gemant. Ideo uero contristabuntur, et affligentur, et  humiliabuntur, et rugient: quoniam lumbi mei impleti sunt illusionibus, id est corda meorum, que ideo dicuntur lumbi, quia ab eis procedit cogitatio mala, que hominem coinquinat, sicut a lumbis luxuria, plena sunt malis delectationibus, que sunt illusiones malorum spirituum. Et ideo sunt pleni, quia non est sanitas in carne mea, ut superius ostensum est; quod est dicere: Et hoc contingit ex fragilitate carnis eorum que infirma est. Hoc autem partim uerbis aliis superius positum est, cum dixit: Sicut onus graue, etc. Sed ad aliud repetitur. Et hoc totum est ac si diceret: debes ideo eis misereri, ne arguas, aut corripias, quia de peccatis omnimodo penitebunt.

Et ideo adhuc debes misereri, quia omne desiderium  meum, id est meorum, est ut sint ante te, id est in presentia tua, quandoque beati illa gloria quam per Adam amiserunt, quod est dicere: Nihil preter te desiderant, et desiderando ad hoc gemunt et suspirant. Et ille gemitus meorum non est a te absconditus, sed tibi cognitus est et gratus; ideoque minime decet ut sit irremuneratus. uel sic: Et gemitus meorum, quem de peccatis agunt, ad beatitudinem suspirando, non est a te absconditus, sed cognitus et gratus. Quereret aliquis: Gement ne? Respondetur sic: uere cor meum, id est meorum, conturbatum est gemendo. Et hoc ideo, quia dereliquit me uirtus mea, id est meos dereliquit per Adam omnis uirtus eorum: humilitas scilicet, castitas et cetere uirtutes. Non quod omnes ex toto dereliquerunt: sed  quia quedam ex toto, ille uero que restant ualde minorate sunt, uel uirtus mea, id est liberum arbitrium, ut non possint eo ad salutem uti. Et ideo conturbatum est cor, quia lumen 120 oculorum meorum, id est intellectus cordium meorum, uel lumen, id est sol iustitie Christus, qui oculos cordium meorum illuminabit; et ipsum lumen dico, sine quo nichil esse dicendus sum, non est mecum, ut meos illuminet. Supponit quoque causam aliam: passionem uidelicet suam, pro qua debeat eis misereri, sic: Et ideo debes eis misereri, quia ideo passus sum quod amici mei, etc. Potest quoque superior uersus quantum ad passionem legi sic: Dico ne arguas eos neque corripias. Nam ut eis miserearis,  cor meum conturbatum est, id est anima mea conturbabitur spontanee in passione. Unde scriptum est: »Cepit pauere et tedere ,« et dereliquit me uirtus mea, id est uidebitur quibusdam dereliquisse me potentia mea. Unde alibi dicitur: »Aruit tanquam testa uirtus mea .« Et lumen oculorum meorum, et ipsum lumen dico, sine quo nichil essem, non est mecum, id est uidebitur a quibusdam non esse mecum: diuinitas scilicet, que mei cordis oculos illuminat. Unde quidam dixisse legitur: »Deus dereliquit me .« Per hoc autem uidebitur uirtus mea, et lumen meum non esse mecum.

Quoniam amici mei simulati, et proximi mei, id est consanguinei, appropinquarunt, id est appropinquabunt,  aduersum me, ut capiant. Et steterunt, id est stabunt perseueranter in accusatione mei dicendo: »Si hunc dimittis, non es amicus Cesaris .« Et quia iuxta me, id est in familiaritatem mei erant, discipuli scilicet de longe steterunt, id est stabunt me relicto pre timore Iudeorum. Et qui querebant, id est querent omnimodo animam meam auferre, Iudei scilicet, uim faciebant, id est mihi uiolentiam inferent, flagellando et crucifigendo . Et qui inquirebant, id est inquirent, mala mihi consiliis suis uidelicet, qualiter occidant et ui detineant, locuti sunt, id est loquentur uanitates, dicendo: Hic dixit: »Possum destruere,« etc.  Et has uanitates non loquentur immediate, sed ad cumulum nequitie eorum tota die dolos meditabantur,  id est iugiter meditabuntur uana et dolosa uerba contra me.

Ego autem non econtrario eis respondebo: sed non audiam tanquam surdus, id est non loquens ero quasi non audiam ut surdus, et sicut existens mutus non aperiens os suum. Quod est dicere: neque faciam aliquod signum indignationis gemendo uel plangendo, comparabilis muto, qui non solum non loqui, sed nec etiam os aperire potest ut uocem quamlibet emittat. Multi namque muti sunt, qui saltem clamant et gemunt. Repetit quod dixit, Ego tanquam surdus non audiebam, ut addat sic: Et factus sum, id est factus ero, sicut homo non audiens, et non habens in ore suo redargutiones. Quod est dicere: uidebor ideo sic tacere ut surdus, quod non habeam  unde eos redarguam, cum in multis possim eos redarguere. Et hoc totum est ac si diceret: Ideo debes eis misereri, quia talia et talia pro eis patiar. Quia uero mors sine resurrectione, ualens causa non esset, addit:

Et ideo debes misereri, ut per meam resurrectionem, eorum miserearis: speraui in te, Domine, id est spem resurrectionis posui. Et tu exaudies me orantem, Domine Deus meus, ut me resuscites. Et non solum exaudies quia speraui, sed etiam quia dixi, id est uerbo orabo dicens: O Domine, resuscita me, ne quando, id est aliquando supergaudeant mihi inimici mei. Quod est dicere: qui supergaudent in morte, non supergaudeant aliquo modo in quo supergaudendum  non est. Exponit autem in quo non supergaudeant, cum addit: Et dum commouentur pedes mei, id est si commouerentur a proposito suo affectiones mee, scilicet si eis cederem, supergauderent. Et inde hoc scio, quia super me existentes in passione, magna, id est superba, locuti sunt dicendo: dixit enim: Filius Dei sum . uel sic: Non supergaudeant mihi quando non est supergaudendum, scilicet in retentione in morte. Et inde scio quia supergauderent, quoniam super me magna, id est superba, locuti sunt, id est loquentur, dum commouentur, id est dum commouebuntur a me gressus mei, id est discipuli mei, relinquendo me in passione, 121 qui dicuntur gressus, eo quod portabunt nomen meum inter gentes; uel sic: Ne supergaudeant  mihi quando supergaudendum non est, id est in retentione in morte. Et dum commouentur pedes mei, super me magna locuti sunt, id est et non loquantur, magna, id est superba super me existendo, dicendo se superasse me, dum hoc sit quod commoueantur a proposito pedes mei, id est affectiones mee, id est dum hoc sit quod eis cedam. Quod est ac si dicat: Non permittas commoueri pedes meos, ne super me existentes magna loquantur. Multum enim superbe loquerentur, si sic mihi preualerent. Ad hanc autem tertiam sententiam mittit nos Hebraica translatio, que sic habet: Ne dum uacillauerint pedes mei, super me magnificentur, id est magni fiant in superbia. Et ideo adhuc debes misereri

 Quoniam ego in flagella per me suscipienda paratus sum, id est mei parati erunt pro me pati flagella, sicut et ego pro eis patiar, alioquin enim passio mea nichil eis proficeret. Et ideo adhuc quia dolor meus, id est meorum, erit in conspectu meo, id est meorum, semper, id est semper habebunt in consideratione sua dolorem de peccatis suis. Et ideo adhuc: Quoniam annuntiabo iniquitatem meam, id est mei annuntiabunt aliis humiliter per confessionem iniquitatem suam iuxta illud Iacobi apostoli: »Confitemini alterutrum peccata uestra ;« et quia hoc non sufficeret, cogitabo pro peccato meo, id est cogitabunt satisfacere Deo pro omni peccato suo, ieiunando et aliis anxietatibus corpus affligendo. Dixi quod ipsi cogitabunt pro peccato carnem mortificando;  inimici autem mei, id est meorum, scilicet impii qui persequentur eos multimode, uiuunt, id est uiuent prospere in hoc mundo in diuitiis florendo. Et confirmati sunt, id est confirmati erunt in perseuerantia super me, id est super meos extollendo se. Et multiplicati sunt, id est multi erunt, qui oderunt me, id est odio habebunt meos, et hoc inique. Exponit autem quomodo inique sic, scilicet qui retribuunt, id est retribuent meis, mala pro bonis, quod iniquorum est. Et hoc etiam exponit in parte cum addit: Scilicet detrahebant mihi, id est detrahent meis, quoniam sequebar bonitatem, id est quia perseuerabunt in bonitate, quod est dicere, quia eis bonum exemplum dabunt, ipsi illis inique detrahent.  Ergo quia multiplicabuntur inimici super meos, ne derelinquas me, Domine Deus meus, id est meos inadiutos in tribulationibus, sed constantes fac ne cedant. Et si uideberis derelinquere, permittendo affligi, et interdum in peccatis cadere, ut post humiliores sint ne discesseris a me, id est ne elongaueris penitus ab eis, quin postea eis auxilieris; sed potius intende in adiutorium meum, id est meorum, Domine Deus meus. Quod est dicere: Quem mei reputabunt Dominum et Deum suum.



IN PSALMUM XXXuIII.

Psalmi tricesimi octaui Titulus. In finem pro Idithum, Canticum Dauid. Idithum interpretatur transiliens. Titulus sic exponitur: Canticum istud, id est tractatus iste, in quo continetur canticum, id est  iucunditas futura, scilicet eterna beatitudo, uel iucunditas, id est letitia nimia pro spe beatitudinis eterne, est Dauid, id est Ecclesie perfecte, factum istud canticum, id est iste tractatus pro Idithum in finem, id est pro hoc quod est ipse Dauid transiliens usque in finem, scilicet transiliens de uitiis ad uirtutes, de terrenis bonis ad eterna bona; que sunt finis exspectationis iustorum. uel sic: Canticum istud, id est iucunditas futura, uel iucunditas, id est letitia iucunditatis future, est Dauid, id est Ecclesie perfecte. Canticum dico habendum si de futura iucunditate dicatur, uel habitum si de letitia future iucunditatis dicatur, per hoc quod Dauid qui hic loquitur est Idithum, id est transiliens usque in finem. In hoc autem psalmo perfecta Ecclesia iucundando,  ostendit se de uitiis ad uirtutes transiliisse, sic ut nec in lingua peccare disponat, quod magnum est. Dicit etiam se orasse cum insufficiens per se esset, ut sibi Deus, finem, id est modum tacendi modumque loquendi, notificaret; et contuitum bonorum eternorum sibi notum faceret, ut sic, secularibus contemptis, ad 122 illa bona spe transiliret. Ostendit quoque se impetrasse, et se solummodo bona illa exspectare, et hoc non ad arrogantiam, sed ad aliorum narrat instructionem, ut sui exemplo ad hoc idem intendant. Redarguit quoque eos qui uanitati intenti sunt, ut eos a uanitate ad ea bona que uera sunt transilire faciat. Orat quoque ut exemplum orandi aliis tribuat; quatenus Deus eum ab omnibus  iniquitatibus eruat, ut ad hoc ad quod suspirat sic peruenire queat. Alioquin enim non ad hoc attingeret. Orat insuper ut Deus tribulationes suas alleuiet, ne sub nimio pondere deficiat, et sic quod exspectat, amittat. Dicit quoque iam sibi debere parci cum purgata sit diutissime patiendo.

Dixi: Custodiam uias meas, ut non delinquam in lingua mea. Quasi dicat: Ego bene iam custodiui affectiones et operationes meas, ne in eis peccarem, que mihi uie erunt ad uitam; sed quia possem harum utilitatem uiarum amittere, nisi peccare in lingua desisterem: unde apostolus Iacobus dicit: »Si quis autem putat se religiosum esse, non refrenans linguam suam, seducens cor suum, huius uana est religio ;« Cum peccato consisteret  aduersum me, non paratus rationabiliter contradicere: sed inuerecunde et improbe ueritati semper resistere, ne in litigium et garrulitatem; et sic fortassis in blasphemiam deuenirem, sicut multoties ante deueni. Dixi, id est in corde disposui: custodiam perfecte uias meas, sic ut non delinquam in lingua mea, contra eum peccatorem ne quidquam agendo, sanctum uidelicet canibus dando, et margaritas ante porcos ponendo . Non enim fructuose uias custodirem, si in lingua delinquerem, garrule agendo. Unde Salomon: »In multiloquio non deerit peccatum .« Et non hoc solummodo dixi; sed et opere compleui, scilicet posui ori meo custodiam, id est custodiui os meum, ne loquendo peccarem, id est obmutui. Et  non ex indignatione, sed humiliatus sum in hoc, id est ex humilitate hoc feci; uel sic: Et humiliatus sum, id est cum obmutescerem humilis ab eis reputatus sum, et uictus, neque ualens resistere. Per hoc autem innuit quod non ex indignatione, sed ex humilitate debemus aduersus peccatorem obmutescere: etsi in hoc uicti uideamur et uiles, non est curandum, sed cum gaudio sustinendum. Et adeo obmutui, quod et silui a bonis, Quod est dicere: Non solum ab amaris, sed et a bonis uerbis silui, timens me bene loquendo, et ei improbe resistendo in litigium iterum deuenire; uel sic: Non solum aduersus peccatorem obmutui, sed et silui a bonis, id est ab instructione bonorum, ne peccator cum eis corporali presentia manens audiendo resisteret, et uerba mea  in irritum duceret. Et quia uidi malum esse a bonis silere, dolor meus renouatus est. Quod est dicere: Qui prius de nimia loquacitate dolueram, de taciturnitate nimia rursus dolui, et inde contigit doloris renouatio, quia concaluit cor meum, id est inferbuit amare erga eos, quibus silebam. Qui calor erat intra me absconditus, cum uerbis propalare non auderem, tunc cepi meditari quod mihi facerem, uidelicet an loquerer an tacerem. Et in illa meditatione mea exardescet ignis, id est cepit magis et magis excrescere amor quem habebam, a similitudine ignis exardescentis.

Quoniam autem insufficiens sui disponere, quid mihi agendum esset, locutus sum orando Deum. In  lingua mea, id est in tali lingua, quali soleo orando loqui, rationabili scilicet, et competenter orante, in lingua cordis scilicet, uel in lingua corporis. Sic uidelicet locutus sum: Notum fac mihi, Domine, diuinitus inspirando, finem meum, id est modum quem habere debeo in tacendo, et in loquendo. Et postquam illum notificaueris, etiam notum fac numerum dierum meorum, id est numerositatem dierum meorum eternorum, quos in futuro sum habiturus. Numerum ponit hic pro multiplicitate. Multiplices 123 enim res, numerosas dicere consueuimus. Non quod ibi dies multiplices sint futuri, sed quia dies illa sola et unica et eterna, multiplicitatem dierum nostrorum exsuperabit. Numerum dico qui est, id est reuera existit, nunquam defecturus; uel sic:  Notum fac mihi numerum, qui reuera est. Numerum dico, auctorem dierum meorum futurorum, Christum scilicet, per quem dies eternos habiturus sum. Qui bene numerus dicitur, eo quod ab eo, cum sit Patris sapientia, numerabilia cuncta consistunt: sicut etiam ueritas dicitur, eo quod ab eo omnis ueritas est: siue etiam quia incommutabilis est: ad modum numeri, qui, licet in mutabilibus rebus consideretur, in se tamen incommutabilis est: ut tria et septem simul iuncta, incommutabiliter decem faciunt, quod est ac si diceret: Da mihi subtilem in tellectum illius numeri, ut considerem quantus sit, licet non perfecte: ut hoc considerando, sciam, id est intelligam, quid, id est quam magnum quid desit mihi, cum tanto bono caream, et sic magis et  magis secularibus spretis, ad illum numerum intendam et suspirem.

Facta oratione, et certus de impetratione, se iam impetrasse enuntiat: ut si orauerimus eius exemplo spem impetrationis nobis tribuat. Ego sic locutus sum orando. Et ecce, id est in presentia mentis mee mensurabiles posuisti dies meos, id est fecisti mihi diuinitus inspirando cognoscere dies, quos hic habeo, non eternos esse, sed mensurabiles et transitorios. Et per hoc etiam innuit, quod et dies futuros ostendit ei eternos et immensurabiles. Unde namque uideret hos esse mensurabiles, nisi comparatione illorum qui sunt immensurabiles? Et etiam posuisti hic in consideratione mea quod substantia, id est essentia mea, quam modo habeo, tanquam  nichilum est ante te comparata, id est ad respectum illius substantie que futura est ante te, id est cum ero in presentia tui in futuro; uel sic: Tanquam nichilum est ante te comparata, id est ad tui comparationem, ad cuius conformitatem attingendam suspiro; uel sic: Tanquam nichilum est ante, id est reputatur in mente mea, que est ante te quam solus uides. Bene uero ponit, non nichilum, sed tanquam nichilum. Nihil enim non est: sed tanquam nichilum, id est defectibilis, adeo ut uideatur fere redigi in nichilum moriendo, quatenus in hoc appareat quod ex nichilo a Deo facta sit. Omnia namque fecit Deus ex nichilo. Dico quod dies nostri mensurabiles sunt, et substantia nostra tanquam nichilum.  uerumtamen licet hoc sit, omnis uiuens homo non Deus, id est male uiuendo conformans se homini Ade scilicet, qui humane se habuit et debiliter; non autem suspirans et enitens, ut conformetur Deo bene se habendo, est uniuersa uanitas, id est uniuerse uanitati subditus. Quod autem ponit uni uersa uanitas, ad nimiam eorum redargutionem per emphasim facit: uerumtamen quamuis uanitas sit, inexcusabilis est. Nam pertransiit in uanitatem a certitudine ueri boni, cui deberet inherere. Ipse dico in imagine Dei degens, id est cum sit factus ad imaginem Dei: rationalis scilicet, ut sciat uidere quid expetendum sit, et quid non. Unde in Genesi legitur: »Fecit Deus hominem ad imaginem suam ;« uel sic: uerumtamen quamuis uanitati  subiectus sit, id est appetitui terrenorum que uana sunt, pertransit de uita ad mortem in imagine, uel pertransiit in ipsam uanitatem, degens in imagine, id est in similitudine imaginis uultus alicuius, que in speculo considerata, cito transit iuxta illud beati Iacobi apostoli: »Considerauit se et abiit, et statim oblitus est qualis fuerit .« Per hoc autem multum eos a uanitate reuocat, ac si diceret: Non ita deberet adherere mundanis que uana sunt, cum sit transitorius sicut imago. Dico quod uanitas est, id est uanitati subiectus: et non solummodo pro se, sed et, id est etiam frustra conturbatur, id est sollicitatur in appetitu uanorum pro aliis. Et exponit quomodo, cum addit: Thesaurizat enim, et cum putet se filio uel 124 amico  thesaurizare, sed ignorat cui, id est ad opus cuius congregabit ea. Contingere namque potest quod uel hostis, uel seruus unde non sperat, heres eius sit futurus; et nunc, id est quando quidem homo pertransiit in imagine, et mensurabiles sunt dies mei, et substantia mea tanquam nichilum, que est exspectatio mea? Nonne Dominus? Notandum quod nunc non est signum temporis, sed cause; quasi dicat: Dixi quod homo pertransiit in imagine. Et mensurabiles sunt dies mei, et substantia tanquam nichilum. Et nunc, id est et ideo, Dominus solus est exspectatio mea, id est illum solum, mundanis postpositis, exspecto.

Notandum uero, quoniam hoc ex letitia nimia et ad nostram etiam exhortationem interrogatiue  ponit. Et quia te exspecto, substantia mea, que quantum ad hunc statum, tanquam nichilum reputatur, apud te, id est in conformitate tui a me considerata est iam, id est uidetur iam mihi uerum esse habere. Quod est dicere: Cum considero quod futura sit in uero esse, cum erit apud te, id est in tui presentia et conformitate, iam spe uideo quod in uero illo esse sit, et ut substantia mea apud te uerum esse habere queat, ab omnibus iniquitatibus uenialibus erue me indulgendo, quasi dicat: Ego bene custodiui, ut in principio psalmi ostendi uias meas a criminalibus, sed tu indulge uenialia. Et sic ab omnibus iniquitatibus ero liberatus. Aliter enim ad illud esse non attingerem, cum nichil sordidum in regno tuo futurum sit , et eruere  debes. Nam opprobrium insipienti dedisti me, quod est dicere: cum secularibus contemptis, ad te solum spectem, ut expressius dicam, derisio sim et opprobrium insipienti populo, et hoc pro te. Unde Prosper: »Qui uolunt pie uiuere, necesse est ut patiantur opprobria ab impiis et dissimilibus.« Et cum eis opprobrium sim nichil amare respondi, sed obmutui: et sic quod nullo modo aperui os meum, ut gemendo uel modo aliquo murmurando signum meroris, aut indignationis ostenderem. Orat etiam ut Deus plagas suas alleuiet, ne si plus nimio graues fuerint, sub eorum pondere deficiat, et sic quod exspectat non attingat. Et hoc sic dicit: Non solum oro ut me ab iniquitatibus eruas, sed etiam oro, amoue a  me plagas tuas. Non ex toto amoue, sed partim, quod est dicere: Alleuia tribulationes quas ad purgandum me mihi intulisti. Et amouere debes, quoniam tu fecisti iam me perfectum, et purgatum per ipsas plagas. Exponit autem hoc, cum subiungit: uere tu fecisti me. Ego namque defeci iam a sordibus meis in increpationibus, id est per tribulationes quibus increpasti, et corripuisti me: increpationibus dico illatis a fortitudine manus tue, intransitiue dictum, quod est dicere: Illatis a forti manu tua, id est a forti potentia tua, uel uindicta tua. Et increpationes iste iniuste non fuerunt; nam propter iniquitatem perpetratam, corripuisti his increpationibus hominem me scilicet, qui hominem uixeram non Deum. Quoniam uero dixerat, ego defeci, exponit in quo defecit  sic: dico quia corripuisti, et corripiendo fecisti tabescere, id est deficere per ipsas increpationes, animam meam a sordibus delectationum suarum sicut araneam, id est ad modum aranee, que per opera sua paulatim deficit. uerumtamen quamuis adeo perfectus sim, et mei exemplo possent alii deficere, et sic fieri perfecti. Omnis homo, id est hominem uiuens adhuc conturbatur uane, id est sollicitatur in appetitu terrenorum, que uana sunt.

Ostensa defectione sua, sic ad orationem reuertitur: Ergo quia sic fecisti me tabescere, Exaudi, Domine, orationem meam uoce prolatam: et depretionem meam, ex intensione cordis procedentem, et percipe auribus pietatis tue lacrymas meas. uel sic: ne sileas, id est perfice quod postulo, quoniam  ego existens iam spe apud te, id est in presentia et conformitate tui sum aduena et peregrinus, sicut omnes patres mei fuerunt, antecessores uidelicet, quorum sanctitatis filius 125 existo, quasi dicat: Non filius huius mundi, sed de alia regione sum, ad quam tendo, ad Hierusalem scilicet eternam. Peregrinus et aduena idem est, sed ex affectione nimia sic inculcatur: ideo autem Patres aduenas et peregrinos fuisse dicit, ut eorum saltem auctoritate nos ab huiusmodi peregrinatione abstrahat, Oro, exaudi, et in hoc exaudi: Remitte mihi peccata, priusquam habeam de hac uita, ut, illis remissis, refrigerer in futuro, id est in refrigerio quietis sim, qui hic iugiter tribulationibus propter te affligor. Et  si non remiseris antequam abeam, amplius non ero in uero esse quod exspecto.



IN PSALMUM XXXIX.

Titulus tricesimi noni. Psalmus attribuendus Dauid in finem, id est Christo existenti Dauid, id est manu forti usque in finem, id est in perfectionem uiriliter agendo contra diabolum, et deuincendo eum, et bene complendo obedientiam sibi a patre iniunctam. Intendit autem in hoc psalmo caput ostendere ad instructionem et conformitatem membrorum, quanta constantia Deum exspectauerit, et intense suscepturum se quod exspectauerit, ut et membra sui exemplo exspectent, ne denarium ante uesperum exigant, sed in fine, quod bene exspectabunt, intense recipiant. Ostendit quoque se non solum  exspectasse, sed et hoc orasse, et in hoc exauditum fuisse, subiungendo causam qua dignus sit exaudiri; demonstrat quoque se multos imitatores habiturum in exspectatione: ut etiam nobis innuat quod si exspectauerimus, multos in hoc imitatores habebimus. Indicat insuper quo ordine alii eius imitatores efficientur, per mortem scilicet suam, et suorum predicationem. Orat postea de resurrectione, ostendens ad quid necessaria sua sit resurrectio. Orat etiam pro inimicis et pro membris.

Exspectans exspectaui Dominum. Cum dicit exspectans, perseuerantiam innuit exspectationis, quasi dicat: Non fastidiui, non murmuraui, sed exspectaui remunerationem. Exspectans, id est non deficiens, sed perseuerans in exspectatione: et quia exspectaui,  et adhuc exspectabo, intendit mihi, id est intense mihi dabit quod exspectaui, resuscitando me et glorificando. Hoc autem cum futurum esset ex certitudine nimia, quasi preteritum posuit. Non solum autem exspectaui, sed pro hoc quod exspectaui oraui: hoc extra librum cum sit, ex sequentibus habetur. Et quia oraui, exaudiuit preces meas, et hoc accipiendum est future, quasi diceret: Orabo, et exaudiet me, et ut dignus essem exauditione, prius eduxit me de lacu miserie, id est de profunditate uitiorum, in quem alii miseri descendunt, non dixit eduxit, quod in eo fuissent iniqua, sed quia quantum ad debilitatem humanitatis, nisi gratia diuinitatis obstitisset, posset contingere: quasi dicat, immunem me fecit a peccato. Bene uero peccatorum profunditas  lacus dicitur, eo quod instabiles et fluxos faciat et insolidos, quemadmodum lacus instabilis fluxus et insolidus est. Et eduxit me de luto fecis. Hoc autem idem est, quod et de lacu fecis: sed aliud denotat, scilicet nimiam sorditatem et fetorem mali exempli, sicut lutum de fece sordidius est et putridius alio luto. Nam qui in lacu miserie sunt, et fetidissimi existunt, et alios exempli mali fetore corrumpunt. Et non solum eduxit, sed et statuit, id est stabiliuit pedes meos, id est affectiones meas super petram, id est super firmitatem uirtutum. Et direxit gressus meos, id est ipsas affectiones meas perseueranter de bono opere in bonum opus. Et immisit in os meum, in os cordis scilicet, canticum  nouum, scilicet carmen, id est laudem Deo nostro competens. In Hebreo habetur hymnum. Nouum canticum dicit, suis uoluntatibus Dei uoluntatem preponere, quo uetus homo Adam et eius membra caruerunt: qui suis uoluntatibus obedire maluerunt. Istud autem nouus homo Christus, et eius conformes habuerunt. Notandum, prophetas aliosque fideles qui Christi aduentum preuenerunt, 126 Christi membra fuisse, iam in fide et spe, licet nondum esset natus de uirgine: quod prefiguratum est per quemdam in ueteri Testamento, cuius manus in natiuitate caput precessit. Dico: Exspectaui, et ipse intendit. Et oraui, et exaudiuit, et hec uidebunt, id est intelligent multi, sicut intelligendum est. Et uidendo, exemplo mei timebunt Dominum,  timore casto, id est diligent et timendo sperabunt in Domino remunerationem. Et quia timebunt et sperabunt, beatus uir erit in futuro, cuius uiri Domini nomen est spes eius, id est qui spem salutis ponit in nomine Domini, quod diligit et magnificat. Quod autem ponit singulariter uir, cum pluraliter posuisset timebunt et sperabunt, ideo facit ut eos unum quid esse in spe et timore ostendat.

Quoniam autem hoc non sufficeret, addit: Et ille beatus uir non respexit, id est non retro aspiciet, in uanitates et in insanias, declinando. »Nemo enim mittens manum suam ad aratrum, et aspiciens retrorsum, aptus est regno Dei .« uanitates dicit appetitus terrenorum, que uana sunt. Insanias autem falsas dicit ipsa bona, quoniam homines  insanire faciunt, dum eos a lege Dei deuiant. Falsa uero quod ipsa appetentibus beatitudinem promittendo fallunt; uel insanie false, idolorum cultus dicuntur. Quid enim fallacius quam creaturam dicere creatorem, aut que maior insania quam cultum Deo debitum creature impendere? uel insanie false uitia dicuntur, eo quod homines a Deo retrahendo insanire faciunt, et cum desiderabilia uideantur esse, fallunt. Dico quod non respiciet in uanitates, id est in terrena. Et quamuis ea uana dixerim esse, non quantum ad sui naturam, sed quantum ad hominum reputationem, qui dicunt ea summa bona esse, cum non sint. Tamen, ne ipsa uituperare uidear, dico quod tu, Domine Deus meus, fecisti multa mirabilia, scilicet illa terrena, mirabilia  existentia, dico tua esse; quod est dicere: Que creature tue sunt, non creator, uel sic. Non respiciet in insanias, id est in idololatriam, nec est illuc respiciendum, sed in te, Domine, ut colaris. Nam tu, Domine, fecisti multa mirabilia tua; quod est dicere: Multas fecisti mirabiles creaturas, per quas tu cum sis inuisibilis, cognosceris esse Dominus et Creator, ideoque in tui cultum respiciendum est. Unde Apostolus: »Inuisibilia enim ipsius a creatura mundi per ea que facta sunt intellecta conspiciuntur .« Et ea mirabilia fecisti cogitationibus, id est dispositionibus, tuis, non alterius dispositionibus. Unde idem Apostolus: »Quis enim cognouit sensum Domini, aut quis consiliarius  eius fuit?«  Nullus scilicet: ergo quia fecisti multa mirabilia cogitationibus tuis, apparet quod nullus est qui similis sit tibi usquequaque, ut sit scilicet rerum creator, ideoque sicut tu debeat adorari. Quereret aliquis: Dicis quod multi uidebunt, etc. Per quid ergo uidebunt? hoc autem ostendit, cum addit. Per hoc uidebunt, quod ego annuntiaui et locutus sum, multiplicati sunt super numerum, quod est dicere: Mei annuntiabunt eis et loquentur, et per hoc ipsi multiplicabuntur super numerum definitum, id est plures erunt quam numerari possint. Annuntiare et loqui diuersa sunt, annuntiabunt scilicet testimonio prophetarum, qui futura locuti sunt.

Annuntiare namque proprie est de futuris, et loquentur  auctoritate et rationibus suis: loqui uero de preteritis et presentibus. Exponit autem quid annuntiabunt et loquentur, cum adiungit, hoc scilicet annuntiabunt, quod tu noluisti sacrificium legale et hostiam legalem. Multa namque in lege offerebantur, que sacrificia non dicebantur, ut panes, et cetera huiusmodi. Et dico quod sacrificium et oblationem noluisti, aures autem perfecisti mihi, id est scilicet intellectum perfectum dedisti mihi, quod est dicere: Et hoc annuntiabunt, quod tu perfectum intellectum dedisti mihi. Aures quidem ponuntur pro intellectu, quoniam auribus 127 audiendo intelligimus. Et hoc etiam quod tu non postulasti, et, id est etiam holocaustum pro peccato, quod magnum esse reputabatur. Cum dicit, non  postulasti, intelligendum est per lyptoten spreuisti. Lyptote quippe est, cum minus dicitur, et plus intelligitur. Holo uero totum, causis autem combustio sonat. Inde holocaustum sacrificium dicebatur, quod pro peccato aliquo factum, totum comburebatur. In aliis autem sacrificiis non totum, sed pars comburebatur. Dico quod hoc annuntiabunt, quia tu perfecisti mihi aures, et hoc etiam quod tunc dixi non uoce sed corde, quod est dicere: Quandoquidem perfecisti, stabiliui mecum hoc. Ecce uenio, id est paratus accedo passibus uoluntatis, ut faciam, Deus uoluntatem tuam, illam scilicet singularem uoluntatem, que antonomastice uoluntas tua dicitur, et etiam faciam legem tuam, id est compleam legem a te datam, que adhuc est imperfecta, ut idem in  Euangelio testatur: »Non ueni soluere legem, sed adimplere .« Hoc autem scilicet ut faciam uoluntatem tuam et legem extra librum suppletur, ut melius continuatio procedat. Et dignum est, ut faciam uoluntatem et legem tuam. Nam scriptum est, id est ratum et firmum est iam diu, ad modum Scripture: ut facerem uoluntatem tuam et legem tuam, existentem, in medio cordis mei, quod est dicere: Quam ego habeo non circa cor, ut parum de ea curem, sed in medio cordis memoriter teneo. Dico quod scriptum est, et ostendit ubi sit scriptum, scilicet in capite libr. I Psalterii ubi dicitur: »Sed in lege Domini uoluntas eius, et in lege eius meditabitur die ac nocte .« uel in capite libri I, in uerbi dispositione, mihi  personaliter uniti, quod est caput meum secundum humanitatem qui sum liber.

Unde Paulus: »Caput mulieris uir, caput autem uiri Christus, Christi uero Deus .« Liber autem dicitur Christus, eo quod ad correctionem morum nostrorum in eius uite exemplo studere debeamus, ceu quilibet in libro causa instructionis studet, unde alibi Psalmista; »In libro tuo omnes scribentur .« Quoniam autem dixerat: In capite libri scriptum est, ne uideretur ex necessitate, et non ex uoluntate complere, interponit Deus meus hoc uolui, ego ut faciam, non ex necessitate cogor. Alioquin enim non magnum meritum meum esset

 Non autem annuntiabo tantummodo, quod sacrificium noluisti, etc. Sed etiam annuntiaui, id est annuntiabo per membra mea in Ecclesia magna, constituta ex utroque populo, non parua, sicut Synagoga significatum fuit, iustitiam omnem esse tuam, id est ex te, non ex operibus legis, ut quidam male asserunt; uel iustitiam tuam id est a te fidelibus dandam, quam per Adam amiserunt. Dico, annuntiabunt. Ecce hoc est mihi quasi presens, pre nimia certitudine, quod non prohibebo labia mea, id est mei non prohibebunt ab annuntiatione labia sua timore pene. Et ideo non prohibebunt, o Domine, quia tu scisti, id est tu uoluisti hoc, quod dicere: Quia scient te hoc uelle. Unde in Euangelio: »Cum audieritis prelia et seditiones, nolite terreri  .« Et etiam iustitiam tuam non abscondi in corde meo, id est iustitiam a te fidelibus dandam, non abscondent, id est non celabunt mei negligenter in corde suo, nolendo eam aliis propalare. Sed dixi, id est dicent aliis ueritatem et salutare tuum, id est predicabunt me Filium tuum, qui sum dictus ueritas, eo quod a me ueritas omnis procedat, et qui sum Saluator tuus, per quem mundum saluabis. Notandum autem quod cum dixisset annuntiaui, non superflue supposuit, non prohibebo labia, et non abscondi misericordiam, cum idem sit. Cum enim ponit non prohibebo, innuit quod timore mortis non tacebunt. Cum uero dicit non abscondent in corde, innuit quod negligentia non cessabunt. Imputaretur enim eis, si  negligentia cessarent, iuxta illud prophete: »Si non annuntiaueris impio impietatem suam, sanguinem eius de manu tua requiram ,« et non abscondi, id est mei non abscondent misericordiam et ueritatem tuam, id est me filium tuum, emphatice dictum misericordiam, eo quod per me Deus humano 128 generi miserebitur, et ueritatem, eo quod a me ueritas omnis procedat. Notandum quoque, nec hoc superflue repetitum esse. Repetitum enim est ut sic addat: non abscondent, non dico a paucis, sed nec a concilio multo. Unde superius psalmus: »Non timebo in meis millia populi, circumdantis me ,« id est meos. Potest hoc etiam esse diuersum, sic: Dixi quod mei non abscondent  ueritatem et salutare tuum, me scilicet. Et etiam non abscondent a concilio multo misericordiam tuam, id est remissionem peccatorum, quam misericorditer hominibus per me impendes. Et ueritatem, id est iustitiam tuam, per quam iustos in futuro remunerabis. Cum autem ponit non abscondent a consilio, intelligendum est per lyptoten, predicabunt concilio multo misericordiam et ueritatem tuam. Summa uero sententie litterature huius ab illo loco, ubi positum est, annuntiaui et locutus sum, usque ad tu autem, Domine, hec est: Per hoc uidebunt multi et timebunt et sperabunt in Domino, quod mei annuntiabunt, et loquentur eis sacrificia et hostias legales, que Noui Testamenti umbre precesserunt, per mortem meam euacuata esse, ipsumque  Nouum Testamentum per eamdem mortem completum, cui amodo adherendum est. Et etiam annuntiabunt me, existentem ueritatem et salutare tuum. Annuntiabunt quoque misericordiam tuam, per me hominibus impensam, et ueritatem, qua iustos in futuro remunerabis; quod est dicere: Per hanc predicationem meorum, que dixi uidebunt, et timebunt, et sperabunt.

Tu autem, Domine, ut mei annuntient, et illi uideant, ne longe facias miserationes tuas, id est beneficia misericordie tue, a me. Nam si longe faceres, mei non annuntiarent, nec multi uiderent et timerent, quod est dicere: Beneficia que mihi misericorditer concessisti, scilicet quod me immunem a peccato fecisti, et me circumcinxisti, ne auferas a  me, ducendo ea in irritum, non resuscitando me, id est ne permittas illa tanta beneficia inutilia esse; quia si in morte detinerer, inutilia essent; et hoc est ac si diceret: Resuscita me, ut mei postea multis, quod superius ostendi, annuntient, et illi quibus annuntiabunt uideant, timeant et sperent. Diceret aliquis: Fecit ne tecum miserationes? Ad hoc autem sic respondet ita: Nam misericordia tua et ueritas tua semper susceperunt me, id est custodierunt, quod est dicere: Semper fuisti susceptor meus, id est patronus et defensor, ne in aliquo deficerem, et in omni bono abundarem. Et hoc propter misericordiam fecisti, ut per me mundum misericorditer saluares. Et propter ueritatem, ut uerus esses in hoc quod promiseras, uel propter ueritatem, id est  iustitiam. Iustum enim erat, ut me iustum semper susciperes. Suscipere dicit, a similitudine patroni, qui aliquem suscipit ut sibi patrocinetur. Subiungit autem causas ut facilius impetret, quare non debeat longe facere miserationes, sic: dico ne longe facias, et necesse est ne hoc facias, quoniam me, id est meos, circumdederunt, id est circumuallauerunt, propter peccatum Ade mala tribulationum diuersarum, quorum non est numerus definitus, id est que non possunt numerari, a quibus malis nunquam liberarentur, si longe faceres, et ideo adhuc ne longe facias, quia comprehenderunt me iniquitates mee, id est preualuerunt meis iniquitates sue, et deuicerunt, et eos captos subiugauerunt, a  similitudine illius, qui aliquem adeo persequitur, quod etiam deuincit et comprehendit. Unde Apostolus: »uideo aliam legem in membris meis, repugnantem legi mentis mee, et captiuantem me in legem peccati, que est in membris meis ;« et adeo comprehenderunt meos, quod non potui ut uiderem, id est non fuerunt potentes ut bene uiderent, interiori scilicet uisione cognoscerent, quid faciendum esset, et quid non, que iniquitates non sunt pauce. Sed multiplicate sunt super capillos capitis mei, id est meorum, quod est dicere: Excesserunt numerositate sua multiplicitatem capillorum meorum. Quoniam uero dixerat comprehenderunt meos iniquitates sue, ne quilibet eos excusare uolens, diceret eos sic debiles a Deo creatos esse,  addit: Et hoc quod comprehenderunt eos, inde contingit quia cor meum dereliquit me, id est ratio 129 cordis meorum, que perfecta creata est a Deo, dereliquit meos ex maxima parte, id est imperfecta est.

Notandum uero, quod sicut ratio in Adam perfecta creata, per eius peccatum debilitata est, sic et in unoquoque anima perfecte rationalis creatur, que postea per ipsius carnis uitiose cui coniungitur oppressionem, debilitatur. Dixi quod meos circumdederunt mala, et comprehenderunt iniquitates, ut autem et a malis, et ab iniquitatibus eruantur. Complaceat tibi, Domine, ut eruas me, a morte resuscitando. Alioquin enim ipsi non eruerentur; et ut ego dignus sim erui. Respice misericorditer ad  adiuuandum me, ad bene operandum, et ne deficiam. Respice dicit, a similitudine illius, qui illum quem adiuuare uult, sepe respicit, quod dicitur: Adiuua me ad bene operandum. Cum dicit complaceat, denotat Trinitatem. Cum autem dicit tibi, denotat essentie unitatem; et postquam me erueris, confundantur bona confusione, et reuereantur, id est timeant qui querunt animam meam, ut auferant eam, non ut imitentur: et non solum qui querunt, sed et simul cum querentibus qui uolunt mihi mala, conuertantur de nequitia sua, retrorsum post me incedentes, id est ut sint mei sequaces et reuereantur, id est timeant, uel sic: Simul cum letitia, quam de morte mea habuerunt, reuereantur in resurrectione, et sic conuertantur retrorsum, preposterate hoc in loco ponitur.  Multi uero fuerunt uoluntatis male, qui non quesierunt. Et illi quoque qui simulatorie dicunt mihi: Euge, euge, simulando se amicos meos ferant confestim, id est indilatate post resurrectionem meam, confusionem suam, id est ad sui utilitatem credentes. Bene uero ponit ferant, a similitudine illius, qui graue onus fert, a quo ualde comprimitur, quod dicitur: Comprimantur a confusione sua, et sic conuertantur. Et hoc est ac si diceret: Non solum oro pro aliis uolentibus et querentibus mala, qui non sunt amici mei simulatorii, sed pro simulatoriis, de quibus minus uideretur.

Notandum autem quod non pro omnibus, sed pro saluandis tantum orat, inutiliter enim pro perdendis  oraret. Dico quod inimici confundantur et reuereantur. Ex opposito autem, omnes querentes te bona uita sua, scilicet discipuli mei, exsultentur et letentur. Preposteratio. Letentur et non parum, sed exsultent, id est ualde letentur, super te fundati ne moueantur. Et ipsi querentes te qui diligunt salutare tuum, id est me diligunt per quem mundum saluabis, non odio habent, ut impii Iudei, dicant uel interius uel exterius: magnificetur semper Dominus, id est glorificetur magis et magis in conuersione impiorum, qui iam in resurrectione glorificatus est. Dico me esse salutare. Ego autem, id est etiam mendicus sum et pauper, o auditores, secundum humanitatem scilicet; quod est dicere: Non solum saluator sum, sed etiam ut sic uos saluem, pauper sum,  id est, insufficiens ope me saluari; et mendicus, id est querens opem alterius, Patris, scilicet, aliter enim non saluaremini. Et quia me humiliter mendicum et pauperem reputo, Dominus sollicitus est mei, id est, prouidit mihi ut remuneret, a similitudine patroni, qui illius quem remunerare intendit sollicitus est. Cum autem se, qui omnipotens est, mendicum et pauperem dicit, sue nos exemplo humilitatis instruit, ne in nobis confidamus, sed nos mendicos et pauperes reputemus, et sic tandem remuneremur, sicut ipse remuneratus est. Orat quoque de remuneratione resurrectionis, ut et nos orare instruat, sic: O Deus meus, quandoquidem sollicitus es mei, tu qui es adiutor, id est cooperator meus, ut resurgam; et protector, ne in tribulationibus deficiam;  ne tardaueris resurrectionem meam usque in communem resurrectionem, sed post tres dies resuscita. Cum ponit adiutor, innuit se meritis suis operari resurrectionem, ostendendo quod et eam gratia diuina cooperabitur, ut et nos bene agendo salutem nostram operari instruamur.



IN PSALMUM XL.

Titulus quadragesimi. Psalm. Dauid, id est Christi respicientis in finem, id est in futuram beatitudinem, que finis erit exspectationis iustorum, uel in se finem prophetie et legis, qui etiam finis est totius 130 sanctitatis. Est quoque finis ad quem attingendum omnes boni nituntur. Quoniam autem se mendicum et pauperem dixerat, ne simpliciter secundum humanitatem consideratus solummodo  mendicus et pauper intelligeretur. membra instruit ut aliud in se supra mendicum et pauperem intelligant, Deum scilicet: quod illi non intellexerunt qui eum morti dederunt. Ostendit etiam duplicem utilitatem eos inde adepturos, hic scilicet et in futuro. Orat quoque pro eis, dicens se passione sua hec promereri, ut pro eis exaudiatur, quam passionem partim ostendit. Orat insuper de resurrectione, ut sic inimicis quod merentur retribuat, et per hoc suos ab eorum conformitate deterret. Dicitque se exaudiendum, cum innocens sit, ut et nos si innocentes exstiterimus, exaudiendos esse innuat.

Beatus qui intelligit super egenum et pauperem, quasi dicat: In psalmo superiori me mendicum et pauperem dixi. Quidam uero sunt qui me simpliciter  hominem considerando, solummodo mendicum et pauperem intelligunt, Iudei scilicet, sed beatus erit ille qui intelligit aliud in me, quod est super egenum et pauperem, Deitatem uidelicet, que dominatur humanitati, que mendica et pauper est. Ostendit autem partem beatitudinis, cum subiungit: In die mala liberabit eum Dominus a morte perpetua in die iudicii, scilicet que dies dicitur mala, eo quod in malis damnatio tribuetur. Unde scriptum est: »Dies illa dies ire ,« calamitatis et miserie. Ostendit quoque aliam partem beatitudinis, sic: in futuro liberabit; hic autem conseruabit et uiuificabit, et beatum faciet in terra, et non tradet eum in animam, id est in manus inimicorum eius, hoc  autem extra librum est, sed ex sequenti oratione percipitur. Dico: liberabit et conseruabit, etc., et ita sit. Dominus conseruet eum et uiuificet eum: Preposterus ordo. Dominus uiuificet eum interius in anima, restituendo uirtutes quas per Adam amisit. Et beatum faciet eum in terra, quod est dicere: Faciat eum bene dominari et excolere terram, sensualitatem suam, scilicet ut bene exculta germinet fructum bonum, id est opera bona, non tribulos et spinas, id est peccata, sicut prius, quod presignatum est per Adam, cui dictum est a Domino: »Terra tua tibi germinabit tribulos et spinas .« Et sic postquam erit bene culta terra, beatum faciet eum, etiam in hoc mundo: in terra, id est in bonis fructibus terre sue. Et post conseruet eum perseueranter,  in uiuificatione anime, et in beatitudine terre. Et in hoc modo scilicet conseruet. Non tradat eum in animam, id est in uoluntatem inimicorum eius, quod est dicere: Et si tradat in manus, ut possint eum affligere, non tradat saltem in desiderium, ut eum possint aliquo modo a uiuificatione anime, et beatitudine terre retrahere, quod est ac si dicat: Sic conseruet, ut non possint eum inimici reuocare, et etiam Dominus opem ferat illi in futuro, eruendo eum a mortalitate et passibilitate. Illi dico existenti super lectum doloris eius, id est dominanti corpori suo, quod est lectus anime, et lectus doloris, in quo huiusmodi dolores regnant. Bene uero ponitur lectus doloris, per similitudinem. Sicut cui lectus doloris dicitur, in quo aliquis infirmus cubat, nec in eo requiescere  potest, sic et corpus in quo anima infirmata manet, nec in eo requiescere potest, sed multimode cruciatur, lectus doloris eius dicitur. Exponit autem quomodo factum sit corpus lectus doloris.

Sic diceret aliquis: Quomodo factum est corpus lectus doloris? Respondet: O Domine, tu uersasti uniuersum stratum eius, id est, tu commutasti totum stratum eius, id est, commutasti lectum illum per omnes partes suas, faciens eum lectum doloris, cum esset lectus quietis, in quo anima quiesceret, nisi Adam peccaret; a similitudine lecti, qui, cum sit bene compositus, sic ut in eo possit aliquis bene quiescere, uersatur, et fit incompositus, ut iam in eo nequeat quies haberi. Stratum dico positum in infirmitate eius, quod est dicere, non iniuste uersasti, sed  malo merito eius; quia prius se posuit in infirmitate, transgrediendo preceptum tuum in Adam: hanc autem apostropham facit ex 131 nimia affectione, quasi dicat: Tu, Domine, qui iuste stratum uersasti, et potens es reficere, clementer refice, ex strato doloris faciendo lectum quietis. Ego oraui: Dominus conseruet, etc., et sic erit, nam hoc promeruit oratio mea. Ego enim, qui idoneus eram, et ad hoc ueneram, ut pro eis orarem, dixi uel interius uel exterius: Domine, miserere mei, id est meorum, sic scilicet miserere: Sana animam meam, id est meorum, et inde sananda est, quia peccauit, id est peccauerit tibi, id est a te solo per remissionem sanandi, dico sana, quod facere debes.

 Nam ut sanes, hoc totum patiar, scilicet inimici mei dixerunt, id est dicent, mala mihi, hoc scilicet: quando morietur, etc., que sequentur usque ad, Tu autem, Domine, uel hoc sic continuari potest: Dico quod beatus erit qui intelligit super egenum et pauperem, et merito, quia nolet non intelligere, cum multi non intelligentes sint, quorum malum exemplum posset eum reuocare: Inimici namque mei Iudei dixerunt, id est, dicent mihi mala, id est incommodum meum non secundum rei ueritatem, sed secundum eorum estimationem, hec mala scilicet dixerunt: quando morietur iste homo, et sic quod peribit nomen eius, id est fama nominis, que tanta est; et hoc est ac si diceret: Occidamus eum, et detinendo in morte deleamus famam nominis eius. Non  solum autem hec mala dicent, sed etiam etsi, id est quamuis aliquis eorum ingrediebatur, id est ingrediatur familiaritatem, et presentiam, et cohabitationem meam, non ingredietur bona intentione, sed solummodo ut uideret, id est ut uideat. Potest etiam etsi esse due partes, sic hec mala dicent mihi: et si aliquis eorum dicentium ingrediebatur, id est ingrediatur familiaritatem et cohabitationem meam, ad hoc ingredietur ut uideret, id est exploret si quid in me dignum reprehensione sit.

Et cum nichil uidebit, uana tamen, id est falsa loquebatur, id est, loquetur de me, ut quidam dixisse leguntur: »In Beelzebub principe demoniorum eiicit demonia ;« et non solum uana loquetur, sed etiam cor eius congregauit iniquitatem, id  est congregabit iniquas cogitationes de me, et hoc sibi, id est ad damnationem sui. Et post egrediebatur, id est egredietur foras de familiaritate et cohabitatione mea; et loquebatur, id est loquetur, mala de me locutione tendente in idipsum, id est in perseuerantia; quod est dicere: loquetur de me mala perseueranter, uel Loquetur de me in idipsum uanitatis tendendo, quod loquetur dum mecum erit; quod est dicere: Et mecum existens, et a me egressus, uana loqui non cessabit.

Et non solum iste uana de me loquetur, sed et omnes inimici mei Iudei, aduersum me existentes, susurrabant, id est susurrando de me loquentur male, iuxta illud: »Murmurabant Pharisei,« etc.  Et alibi: »Murmur multus erat de eo in plebe  .« Et non solum susurrabant, sed et cogitabant, id est cogitabunt mala aduersum me. Et hoc mihi, id est ad exaltationem mei, iuxta illud: »Oportebat pati Christum et resurgere, et ita intrare in gloriam suam .« Et non solum cogitabunt, sed uerbum iniquum constituerunt, id est constituent aduersum me, dicendo: »Reus est mortis .« Dico quod ipsi cogitabunt sic, et loquentur. Et cum hoc fecerint, numquid qui dormit, id est dormiet in morte, non adiiciet ut resurgat? Hoc autem ad eorum increpationem sic interrogatiue ponit, quasi diceret: Putat me non resurrecturum, sed illi qui uoluntatem habet dormiendi  huic uoluntati, adiiciet quoque uoluntatem  resurgendi. Unde idem in Euangelio: »Ego ponam animam meam, et iterum sumo eam .« Dixi quod inimici mei sic cogitabunt et loquentur aduersum me, et hoc bene credibile est, quia maius quid et mirabilius mihi continget.

Etenim homo pacis mee, id est Iudas homo simpliciter non specialis, compos pacis mee, id est erga quem pacem habeo, ferendo eum patienter, cum ipse mihi nimis aduersetur, uel simulator pacis mee, id est qui simulabit se mecum habere pacem, ut me osculo tradat, qui edebat panes meos, id est qui conuictor meus est, 132 uel panes meos speciales, id est doctrinam qua pascuntur anime fidelium, et sacramentum corporis et sanguinis mei, super me existens, id est superior pro reputatione sua, magnificauit  supplantationem, id est magnam parabit mihi deceptionem, ut osculo scilicet me tradat. Non tamen deceptionem quantum ad me, sed quantum ad existimationem suam. Hoc autem non ponit ad suorum inimicorum excusationem, sed idem est ac si diceret: Ideo dignum est ut beatus sit qui intelligit, quoniam non remouebuntur a bono intellectu suo malo, exemplo illius qui me tradet.

Dico quia inimici sic cogitabunt et loquentur aduersum me, et homo pacis mee magnificabit super me supplantationem. Tu autem, Domine, miserere mei. Et sic quidem miserere. Resuscita me scilicet, et resuscitatus retribuam eis quod promeruerunt, scilicet duplicem damnationem in corpore et in anima. Oraui: miserere, quod uere facies; et in hoc quoniam uoluisti,  id est dilexisti me faciendo immunem a peccato, cognoui quoniam non gaudebit inimicus meus populus Iudaicus super me, id est de me non resuscitato. Quod est dicere: Tua erga me dilectio est inde pignus et arrha, inimicus non gaudebit.

Me autem propter innocentiam suscepisti, id est scilicet me, quia innocens sum, suscipies, more medici ducendo de mortalitate ad immortalitatem: et post me existentem in conspectu tuo, id est in beneplacentia tua, uel in conspectu dixit ad similitudinem serui fidelis, qui semper in conspectu Domini existens, paratus est etiam ad nutum ei obedire, quod est dicere: Me semper paratum tibi obedire confirmasti, id est confirmabis in eternum, id est in eterna gloria, ne ultra moriar, iuxta illud: »Christus  resurgens ex mortuis iam non moritur ,« etc. Facit autem apostropham ad auditores, adhortando eos ad Deum inde benedicendum, sic: Ergo, quia me suscipiet et confirmabimini, Benedictus, id est laudatus, sit Dominus Deus ab Isrel, id est a uidentibus Deum, a seculo, hic incipiendo, et usque in futurum seculum eundo: fiat, fiat. Hoc autem geminat, uel ad nimiam exhortationem, uel propter geminum Ecclesie parietem, ac si dicat: fiat hoc in Ecclesia de Iudeis, et fiat in Ecclesia de gentibus.



IN PSALMUM XLI.

Psalmi Titulus XLI. In finem intellectus filiis Chore. Hic non ponitur Chore ad historie figuram, sed ad  solam nominis interpretationem. Chore namque Caluaria interpretatur: quoniam autem in Caluarie loco Dominus noster passus est, hic pro eius passione Chore ponitur. Notandum uero melius eum Chore  propter similitudinem posuisse, quam si Golgotha posuisset, quod etiam unomen est loci in quo Christus passus est: quia sicut Chore contemporaneus Dauid filios habuit carnales, sic et Christus, cuius passio per nomen Chore accipitur, filios habet spirituales, qui passionis et bonitatis eius, in quantum eis possibile est, existunt imitatores. Exponitur autem sic titulus suprapositus. Filiis Chore, id est imitatoribus passionis Christi tendentibus in finem, id est in summum bonum. Per hoc quod sunt filii Chore, intellectus attribuendus  est, id est dicendi sunt bene intelligentes cum se per Christi passionis imitationem intelligant in finem ad quem tendunt peruenturos. Introducitur in hoc psalmo uox Ecclesie martyrum, in tribulationibus depresse, et intelligentis se per tribulationes illas ad finem peruenturam, ad quem in hoc psalmo ualde suspirat, cuius quoque finis contuitu se de tribulationibus suis consolatur, unde etiam oraturam se dicit.

Quemadmodum desiderat ceruus ad fontes aquarum peruenire, post consumptionem serpentis; ita desiderat anima mea ad te, Deus, peruenire, postquam iam uitia in me consumpsi et destruxi. Ecce hic suspirat ad summum bonum tendendo; bene uero ponit non aquas simpliciter, sed fontes aquarum, quod est dicere:  Ad aquas indefectibiles, que semper fluunt, 133 et nunquam exsiccantur. Ceruus enim serpente deuorato, ad fontem uiuum, cui aqua nullo tempore deficit, nimio ardore exestuans properat, eiusque refrigeratione et potatione iuuenis efficitur; sic et fidelis quisque ueneno uitiorum in se absorpto, ad fontem uite indeficientis Christum bonorum operum cursu, et patientia tribulationum assidua tendit; ad quem cum carnis uetustate deposita peruenerit, ineffabili iuuentute per ipsius fontis refrigerium et inebriationem renouabitur. Unde in Apocalypsi: »Ecce noua facio omnia :« Ostendit autem propter quid ad Deum peruenire desideret, apostropham ad auditores faciendo, ut et eos hoc idem desiderare instruat, cum subdit:  Dico, o auditores, quod anima mea desiderat, et non paruo desiderio: sed sitiuit anima mea, et adhuc sitit, id est, tanto desiderio desiderauit, quanto ille qui sitiens est, peruenire ad Deum fortem [fontem], id est impassibilem, cui nullus hostis preualere potest, uiuum indeficienter, iuxta illud: »uiuo ego in eternum ;« quasi diceret: Ideo sitiui ut per eum uiuum et fortem uiuus efficiar et fortis. Et ego qui sic sitiui et sitio, quando ueniam, onere carnis deposito, ante faciem, id est presentiam Dei, qui dum in hac sum peregrinatione, elongatus uideor. Et postquam uenero, apparebo inimicis uiuus et fortis, qui hic existens debilis in carne, et assidue mortis periculo subiacens, nec etiam aliquid  quid esse uideor? Hoc autem ex nimio desiderio interrogatiue ponit.

Quereret aliquis: Quare adeo uenire suspiras? Ad hoc ergo sic respondet: Ideo suspiro dicendo, quando ueniam et apparebo, quia in tribulationibus posita sum, a quibus erui uellem. Fuerunt enim mihi et sunt lacryme, id est miserie, que sunt cause lacrymarum, panes, id est assidue ad modum panis, qui cibus assiduus et quotidianus est. Exponit autem in qua significatione ponat panes, cum addit, die ac nocte, scilicet fuerunt, id est assidue: dum, id est quandoquidem dicitur mihi ab inimicis quotidie, id est iugiter, et uerbis et ipsis tribulationibus quas inferunt: Ubi est Deus tuus, qui te non liberat a manibus nostris? Nusquam. uel sic: Ubi est Deus  tuus, quem digito nequis ostendere, sicut nos solem et lunam, et ceteros deos quos colimus? Nusquam. Dico quod fuerunt mihi lacryme. Et quia dicunt: Ubi est Deus tuus? Hec tamen, id est lacrymas, et hoc quod dicitur Ubi est Deus tuus? Recordatus sum, id est sepe consideraui. Et ideo effudi animam: et non extra me; sed in me diffudi, id est dilataui animam meam in letitia. Unde Augustinus: »Letitia, animi diffusio. Tristitia, animi contractio. Cupiditas, animi progressio. Timor, animi fuga.« Et ideo effudi animam, quoniam per hec que patienter fero, transibo de hac conualle lacrymarum, usque ad domum Dei, scilicet Hierusalem celestem, que non est transitoria ut tabernaculum: sed permanens ad modum domus: de qua apostolus Paulus  ad Corinthios: »Aedificationem ex Deo habemus domum Dei, non manufactam, eternam in celis .« Dico quod transibo usque ad domum Dei: Ego dico qui transiui in locum, id est in opportunitatem tabernaculi admirabilis, Ecclesie scilicet, que est Dei tabernaculum admirabile, in quo Deo a fidelibus militatur. Quod est dicere · Transiui ab idololatria et appetitu mundanorum ad hoc ut sim filius Ecclesie, per quam deueniam ad domum Dei. Bene quidem ponit, in locum tabernaculi, id est in opportunitatem. Quod est dicere: in opportunum tabernaculum: Hic enim tabernaculum opportunum est, ut per illud perueniatur ad domum. Cum autem tabernaculum, quod transitorium est, admirabile dicit: propter excellentiam fidelium qui  in eo militant, innuit domum que eterna futura est, multo magis admirabilem. Dico quod transibo usque ad domum Dei existendo tunc in uoce, id est in manifestatione exsultationis et confessionis id est laudis. uocem uero ponit pro manifestatione, quia per eam cogitationes manifestantur. Quod est dicere: 134 Cum transibo, manifeste exsultabo in eo, et confitebor ei, id est laudabo eum. »Nunc enim uidemus quasi per speculum, tunc autem facie ad faciem ,« Subiungit uero causam uocis exsultationis et confessionis, sic: Dico in uoce exsultationis et confessionis. Et sonus iste, id est uox est sonus, id est manifestatio exsultationis et confessionis mee epulantis. Quod est dicere: Ideo  exsultabo manifeste et confitebor, quia epulabor, non in terrenis epulis, sed in eterna beatitudine, que mihi erit epulum. Unde alibi Psalmista: »Iusti epulentur in letitia .« Sonus etiam quia sicut et uox res manifesta est, pro manifestatione similiter ponitur. uel sic: Fuerunt mihi continue.

Et exponit: Dico quando ueniam ante faciem Dei. Et certa sum quia ueniam. Fuerunt enim mihi lacryme mee die ac nocte, id est iugiter. Quod est dicere: Miserias pro eo Iugiter sustinui: dum dicitur mihi quotidie. Ubi est Deus tuus? Lacryme dico existentes panes anime mee. Ac si dicat: A quibus anima reficitur et confortatur, dum a sordibus per eas expiatur: etsi caro inde crucietur. Et quamuis  mihi lacryme essent die ac nocte, tantum hec que ego dicam, recordatus sum qui aliquando per tribulationes oblitus fueram, scilicet quoniam per lacrymas transibo usque ad domum Dei, existens in uoce exsultationis, que uox erit sonus meus epulantis. Ego dico qui iam transiui in locum tabernaculi admirabilis. Et quia transibo ad domum, et iam transiui in locum tabernaculi, effudi in me animam meam. Ergo quia per tribulationes transibo: Quare tristis es, anima mea, in tribulationibus? Et quare conturbas me, id est reddis me turbatam pro tristitia tua? Hoc autem ex affectione nimia ponit sub interrogatione: Quasi diceret: Desine tristis esse, et conturbare me. Et spera, id est spem pone in Deo: quoniam adhuc futurum est quod confitebor illi, id  est laudabo illum perfecta laude, in beatudine constituta. uel sic. Quoniam adhuc sperando usque in finem uite, confitebor illi. Ac si dicat: Quoniam si perseueranter sperauero, laudabo eum perfecte, aliter uero non confiterer. Et sperandum est in eo: Quoniam salutare, id est saluator, est mei uultus existens, id est mee similitudinis, scilicet homo sicut ego. Ideoque mei miserebitur qui eiusdem nature sum. Et Deus meus est, id est Creator meus. uultus pro similitudine ponitur quoniam in uultu precipue solet hominum similitudo denotari. Dico, o auditores, quare tristis est anima? Et quia tristis est, conturbata est indignatione anima mea ad meipsum, id est indignata est anima mea aduersum semetipsam: quia unde non oportuit tristari, de tribulationibus  scilicet, tristis facta est. In hoc autem innuit, quia similiter aduersum nos indignari debemus: si contigerit aliquando pro tribulatione tristitia, et sic a tristitia recedere. Dixi quod transibo usque ad domum Dei. Et propterea quia de hoc certa sum, memor ero tui ad te semper tendens. Non amodo obliuioni te tradens. Que memoria continget de terra Iordanis: de me scilicet, quia facta sum a te terra Iordanis, id est terra irrigua et fertilis per Iordanem, id est, per baptisma, que prius eram terra sterilis ab opere bono per peccatorum ariditatem. Iordanis, quia in eo Dominus baptizatus est, pro baptismo ponitur: Et illa memoria procedet de Hermoniim, id est, de me, quia facta sum per confessionem  Hermon, id est anathematizans peccata mea. Et procedet a monte modico, id est de me: quia fecisti me montem, id est in uirtutibus excel sum, ad modum montis. Et modicum tamen, id est humilem non de uirtutibus superbientem, de et a causatiue hic ponuntur. Quod est ac si dicat: Ideo tui memor ero, quia me fecisti terram Iordanis et Hermoniim, et montem modicum. Et adhuc memor ero tui, propter abyssum, id est profunditatem meam, id est propter multitudinem tribulationum mearum. Et hoc extra librum suppletur.

Diceret aliquis: Quare propter abyssum memor eris? Respondet. Abyssus enim hec, id est profunditas tribulationum inuocat, 135 id est in mente mea uocat per considerationem abyssum, id est profunditatem  damnationis future, que eterna erit. Quod est dicere: Cum uideo me hic a te permitti tribulationibus affligi, quia per peccata te obliuioni tradidi, considero quod grauius in futuro damnabor, si perseueranter obliuioni te tradidero, et sic per ipsas tribulationes tui memor ero: Inuocat dicit a similitudine alicuius, qui aliquem separatum ab aliquo uocat, ut illi presens per uocationem suam fiat: Inuocat, id est in mente uocat. Et inuocat in uoce cataractarum tuarum, id est in aperta attestatione prophetarum tuorum, qui testati abyssum illam futuram. Ac si dicat: Per hoc inuocat, quia uidet prophetas hec testatos esse. uox uero, sicut superius, pro manifestatione ponitur. Cataracte dicuntur prophete, eo quod per eos in humanum genus aqua  doctrine descendit; sicut per cataractas aque pluuiarum in terram defluunt. Cataracte namque dicuntur proprie uie per quas aque pluuiarum in terram defluunt. Unde in Genesi legitur: »Cataracte celi aperte sunt .«

Diceret aliquis: Estne abyssus in te? Respondetur a Patribus, ita: Omnia enim excelsa tua, id est, magne tribulationes, a dispositione tua illate; et fluctus tui, id est minores tribulationes, transierunt, id est uenerunt sicut transirent, super me, ut opprimerent me. Cum dicit transierunt, innuit quod sic uenerunt ut transirent, ut instruat eas non esse timendas, cum sint transitorie. Fluctus dicuntur tribulationes, eo quod opprimunt carnem, sicut fluctus opprimunt nauem. Que excelsa et quos fluctus  nobis in die, id est in prosperitate, constitutis mandauit Dominus, per scripturas doctorum, esse misericordiam suam, id est per misericordiam Dei nobis inferri, ut, per eas purgati, non in futuro damnemur, iuxta illud Augustini: »Misericorditer adhibet temporalem seueritatem, ne iuste inferat eter nam ultionem.« Bene dicit quidem in die, id est in prosperitate, mandauit, quia tunc fidelibus studio Scripturarum uacare licet, cum a tribulationibus quiescunt. Et mandauit per easdem Scripturas, in nocte, id est in aduersitate habendum esse canticum eius, id est iucunditatem in eo, iuxta illud Euangelii: »Gaudete et exsultate cum uos oderint homines, et exprobrauerint uos, et eiecerint nomen uestrum  tanquam malum propter Filium hominis: Merces enim uestra multa est in celo .« Diem, quia clarus est, pro prosperitate ponit; noctem autem, quia obscura, pro aduersitate. Quoniam autem mandauit tribulationes esse misericordiam, et in nocte habendum esse canticum, apud me, id est in corde meo erit oratio facienda Deo, opifici uite mee, id est orabo intra me Deum auctorem uite mee, scilicet dicam interius Deo: O Deus, tu susceptor, id est medicus et patronus meus es.

Quare ergo oblitus es mei, id est uideris esse oblitus mei? Exponit autem in quo uidetur oblitus, sic scilicet: quare contristatus incedo, id est quare permittis me contristatum incedere uiam uite huius, dum, hoc est quod, affligit me inimicus tribulando? Et  dum, hoc est quod, confringuntur ossa mea, id est debilitantur fortitudines patientie mee, cum egre feram tribulationes, de quibus non esset tristandum. Ossa pluraliter ponit quantum ad plures fideles Ecclesie. Et quare contristatus incedo, dum inimici mei, qui me tribulant, exprobrauerunt mihi, id est probra mihi intulerunt, dicentes me stultam et insanam esse, que amitto bona presentia, et promitto mihi inuisibilia ac futura? Et dum dicunt mihi per singulos dies: Ubi est Deus tuus, qui te non liberat et quem ostendere nequis? Hanc autem orationem ex ingenti desiderio sic interrogatiue ponit. Et est hoc totum ac si poneret: Noli sic mei oblitus esse, ut de afflictionibus quas pro te patior contrister, et ut confringantur ossa mea, et ut tristis sim de probris  ab inimicis pro te illatis. Facit autem apostropham ad se consolando animam suam de tristitia sua, sic: Dico quod Deus est susceptor meus. Ergo quare tristis es 136 anima mea? et quare conturbas me? Noli contristari et conturbare me. Sed spera in Deo, quoniam adhuc confitebor illi, salutare uultus mei et Deus meus. Hoc autem hic, ut superius exponitur.

Notandum autem, hoc quamuis superius positum sit, hic etiam non superflue poni, cum ad aliud ponatur, hoc etiam ex affectione nimia sic ingeminat. Quod enim multum desiderat, semel dixisse non sufficit.



IN PSALMUM XLII

Titulus quadragesimi secundi. Psalmus Dauid, id  est Ecclesie martyrum. Superius uidetur egisse Ecclesia martyrum, suspirans in tribulationibus, illatis ab inimicis qui extra Ecclesiam sunt: qui etiam dixerunt bis: »Ubi est Deus tuus?«  Hic autem Ecclesia martyrum agit in tribulationibus falsorum fidelium posita, orans ut Dei iudicio causa sua a causa ipsorum discernatur, scilicet ut tunc manifestetur, que potior sit, quod nunc a multis ignoratur. Orat etiam ut ab eorum consortio eruatur post corporis dissolutionem, que modo multa patitur per eorumdem infidelium, cui presentia corporum coniuncta est, iniquitatem et dolositatem. Consolatur quoque se de tribulationibus suis, nullam inde habendam esse tristitiam ostendens.

 Iudica me, Deus, quasi dicat: Non reformido iudicium tuum, ut impii, sed oro, iudica me sicut iudicare debes. Et hoc modo iudica, scilicet discerne in futuro causam meam, id est negotium meum de gente non sancta, id est de causa falsorum Christianorum, qui se sanctos esse simulant et non sunt; ut cum nunc multis incertum sit, qui melius negotium habent et meritum in futuro, reueletur per tui, iusti iudicis, iudicium, cum nos propter meritum nostrum saluabimur, ipsi uero propter suum damnabuntur. Prius autem quam ad iudicium illud perueniatur, erue me per corporis dissolutionem, ab homine iniquo, id est ab iniquorum hominum consortio, falsorum uidelicet Christianorum, qui apertam mihi inferunt uerbis uel factis persecutionem,  ut Arius, et ceteri falsi fideles et heretici, qui fideles ueros omnimode persecuti sunt. Et erue me a doloso homine, id est a dolosorum consortio. falsorum uidelicet Christianorum et hereticorum, qui dolosam mihi et latentem inferunt persecutionem. Homine dicit singulariter, quia unum quid in malitia sunt; dignum est autem ut iudices et eruas, quoniam tu es fortitudo mea, id est fortis sum per te ne deficiam in tribulationibus, etsi, quia de eis contristor, minus uidear esse perfectus. Pretentio meriti. Quare ergo cum me sic iam fortem fecisti, me repulisti, id est uisus es a gratia repulisse? scilicet quare tristis incedo, id est diu maneo incedendo de tristitia in tristitiam? dum, hoc est quod, affligit me inimicus omnimoda afflictione. Quod est dicere:  Cum iam per fortitudinem, quam a te habeo non repelli promeruerim, noli repellere sic ut de tribulationibus quibus ab inimicis pro te affligor, dimittas me tristem incedere. Dico: iudica me. Et etiam iudicando emitte in me, id est manifeste mitte in me, ut plenius cognoscam, lucem tuam, id est sapientiam tuam, que dicitur lux tua, eo quod humanam naturam sibi personaliter unitam illuminet, et postea omnia eius membra, iuxta illud: »Erat lux uera, que illuminat omnem hominem uenientem in hunc mundum .« Et emitte ueritatem tuam, id est manifeste mitte in me ueritatem tuam, id est humanam naturam, ut fiam ei conformis in impassibilitate et in immortalitate. Dicitur autem ideo humana natura ueritas, quod cum impassibilis  sit et immortalis, penitus incommutabilis est. Unde scriptum est: »Apud quem non est transmutatio nec uicissitudinis obumbratio .« Bene uero ponit emitte, quasi diceret: Iam in me misisti lucem tuam, id est cognitionem et perspicacitatem lucis tue; sed obscura est et quasi per speculum. Et ueritatem in me misisti, ut aliquantulum ei sim conformis in uirtutibus. 137 Sed in futuro emitte, id est ex te in me mitte: ut, que in te abscondita est, in me plenarie fiat, in quantum possibile est, scilicet ut lucem illam plenarie cognoscam: in quantum mihi possibile est cognoscere, qui nunc cognosco ex parte. Et qui conformis plenarie non sum ueritati tue, plenarie, in quantum possibile est,  habeam in me conformitatem ueritatis, ut impassibilis existens et immortalis penitus incommutabilis existam.

Et dignum est ut emittas lucem et ueritatem in futuro. Ipsa enim lux et ueritas me deduxerunt et adduxerunt. Preposteratum est: ipsa me adduxerunt, id est Christus, qui lux est secundum diuinitatem, et ueritas secundum humanitatem, me adduxit de conualle erroris in montem sanctum tuum. Exponit autem in quem montem, cum subiungit et in tabernacula tua: Dico in illum montem in quo sunt perfecti militantes tibi, scilicet in altitudinem uirtutum, per quam dimicant contra uitia. Et postquam lux et ueritas adduxerunt me: deduxerunt quoque de bono in melius, et perseuerare fecerunt in ipso  monte. Hoc uero quod orauit, emitte, etc., ex certitudine quam habet promittit se adepturum, ut et nos ad orandum inuitet exemplo sui, ut similiter adipiscamur. Dico quod me adduxerunt et deduxerunt. Et per hoc quod iam adductus sum: introibo in futuro, id est admittar ad altare Dei, id est ad intuitum et conformitatem Dominici hominis: quod altare Dei dicitur, eo quod in eo, id est in eius fide sacrificia omnia Deo a fidelibus offeruntur. Alioquin autem inutilia essent. Et per ipsum altare, id est per conformitatem et contuitum eius introibo ad Deum, id est ad cognitionem et subtilem contemplationem diuinitatis. Deum dico, qui letificat, id est letificabit tunc iuuentutem meam, id est qui me iuuenem facit et nouum, carnis sordida uetustate deposita,  uel letificat iam spe iuuentutem meam, id est me iuuenem futurum.

Cum dicit introibo, innuit rem secretam, et adhuc nobis incognitam esse: introire enim in secreta dicimur. Dico quod tunc introibo: Et ut introire merear, hic interim, o Deus, qui es communiter omnium Deus et creator, et Deus meus pre infidelibus, cui obedio scilicet, confitebor tibi, id est laudabo te in cithara, id est in mortificatione carnis, quando pro te a tribulationibus illatis mortificabitur. Tu uero, anima mea, quandoquidem per tribulationes introiturus sum, quare tristis es in tribulationibus? Et quare per tristitiam conturbas me? Noli contristari et conturbare me: sed spera in Deo, quoniam adhuc confitebor illi salutare uultus mei et Deus meus. Hoc  autem ut in superiori Psalmo exponitur.



IN PSALMUS XLIII.

Psalmi huius quadragesimi tertii titulus idem est qui Psalmi quadragesimi primi. In finem intellectus, aut ad intellectum filiis Chore. Et exponetur ut illic. Est enim uox Ecclesie precipue martyrum imitantium Christi passionem que per Chore significatur; et precantium per Christum liberari ab inimicis, presertim in die iudicii. Unde dicunt:

Deus, auribus nostris audiuimus. Bene ponit auribus nostris. Quasi dicat: Non per somnia audiuimus, neque per cogitationes, sed auribus nostris, id est certissime audiuimus: Et non audiuimus a qualibuscunque recitatoribus: Sed patres nostri, uiri auctoritate  prestantes, per scripta sua narrauerunt nobis. Et non tale quid narrauerunt, quod ignorarent; sed opus quod operatus es in diebus eorum, quod ipsi oculis uiderunt. Ne uero putaretur opus illud operatus fuisse in diebus non antiquorum Patrum, addit. Et, id est scilicet, in diebus antiquis operatus es opus istud. Bene uero apponit opus, ut innuat hoc magnum quid fuisse quod cum eis fecit Deus. Illud enim quod magnum est, opus et negotium uocare consueuimus. Exponit autem quod opus, cum adiungit: hoc scilicet quod manus tua, id est potentia tua, gentes disperdidit: Gebuseos scilicet et Amorrheos, et Phereseos, 138 et ceteras gentes de terra promissionis: et illis gentibus dispersis, in loco illarum plantasti eos patres. Cum dicit, plantasti,  innuit, sic ibi eos posuit, ut multiplicarentur et crescerent, non ut statim inde discederent: a similitudine herbe uel arboris, que alicubi plantatur ut ibi crescat.

Quoniam autem dixerat: disperdidit, ne crederentur ignauia, metus, aut negligentia terre disperse, ad augmentationem potentie Dei, et ut maior sit questio, ipsas gentes afflictione dicit expulsas, sic; dico: Manus tua gentes disperdidit. Sic scilicet: Afflixisti populos bellis et aliis multis cladibus: et sic expulisti eos de terra promissionis: Gens et populus, hic idem significant. Quod est dicere: Multimoda afflictione expulisti populos illos. Diceret aliquis: Quare dicis quod Dei manus gentes disperdidit et afflixit? Nonne ipsi patres bellis eas afflixerunt,  et sic terram sibi acquisierunt? Ad hoc autem sequitur remotio sic: uere manus tua disperdidit. Non enim ipsi patres possederunt terram promissionis in gladio suo, id est per gladium suum: et brachium suum, id est fortitudo sua, non saluauit eos ab ipsarum gentium bellis et insidiis: sed dextera tua, id est prosperitas uictorie per te date; et brachium tuum, id est fortitudo tua; et illuminatio uultus tui, id est lucidum consilium sapientie tue uel gratie tue, saluauerunt eos. uultus hic pro gratia ponitur, quia in uultu sepe gratia cuiuslibet potest denotari: Siue Dei sapientia, id est Dei filius, uultus Dei illuminatio dicitur, eo quod per eius uisibilem humanitatem mundo Patris inuisibilis Deitas innotuit, sicut in uultu sepe cordis secreta dignoscuntur.

 Et propter eorum merita non eos saluasti: sed quoniam complacuisti tibi in eis, id est, complacuit tibi in eis saluandis. Quod est dicere: Solo placito misericordie eos saluasti. uel sic: uere dextera tua et brachium et illuminatio in eorum salute operate sunt. Et adeo manifeste, quod per hoc complacuisti aliis gentibus in eis saluatis, id est, in eorum patrum saluatione. Quod est dicere: aliis quoque gentibus uidentibus te eorum salutem operari placuit, ut te uerum Deum esse cognoscerent, ut quidam dixisse leguntur: »Non est alius Deus, preter Dominum Deum Isrel .« Dixi quod patres sic saluasti. Tu es ipse qui eos saluasti, rex meus et Deus  meus, id est te reputo regem meum et Deum meum, et non alium. Qui non solum mandasti salutes patribus per prophetas, sed etiam mandas per Scripturas salutes Iacob, id est nobis, qui sumus luctatores et uitiorum supplantatores. Has scilicet salutes mandas, quod in te cornu, id est per te expulsorem uentilabimus, id est separabimus a nobis inimicos nostros, infideles scilicet, cum sedebimus super sedes duodecim, iudicantes duodecim tribus Isrel . uel uentilabimus, id est causa erimus meritis nostris, quare a nobis uentilentur, id est separentur, a similitudine palearum, que a granis cornibus furce separate uentilantur, id est a uento rapiuntur. Sic et infideles in futuro a nobis separati, ab impetu malignorum spirituum rapientur.

 Et hoc mandas, quod non confidentes in nomine tuo, id est in honore nominis quod glorificamus. uel confidentes in nomine tuo, in hoc nomine scilicet quod est misericors, spernemus, nullo modo timendo, insurgentes in nobis, id est diabolos insurgentes aduersum nos. Et non exterius, sed in nobis, id est in interiori nostro: in anima scilicet malas cogitationes suggerendo. In alia translatione habetur insurgentes in nos. Et secundum hoc possunt intelligi uel exteriores inimici, uel interiores. Diceret aliquis: Dicitis quod per Deum uentilabitis inimicos et spernetis: Nonne per uos poteritis spernere, confidendo in fortitudine uestra? hoc autem remouet sic. uere per eum spernemus. Non enim sperabo in arcu meo, et non saluabit me gladius meus. Quod est  dicere: Non putabimus nos posse saluari per arcum et gladium nostrum. Per arcum denotatur occulta defensio, que consilio fit et astutia, ad modum 139 arcus, qui in occulto percutiendo hostem, percussorem ab hoste defendit. Per gladium uero, quo pugnatur cominus et aperte, defensio aperta designatur. uel, per arcum, minores uirtutes que occulte sunt; per gladium autem, maiores que abscondi nequeunt, pre sui magnitudine, intelliguntur, per quas aduersum hostes et exteriores et interiores, fideles preliantur. Quod est dicere: Nunquam uel per arcum uel per gladium meum putabo me liberari posse, nisi misericordia tua cooperante. Et merito non sperabo in arcu et gladio, sed in te: saluasti enim, id est saluabis, nos sicut mandas de  affligentibus nos, et exterius et interius. Et odientes nos confudisti, id est confundes, exteriores scilicet destruendo, interioresque inuictoriosos reddendo. Et hoc mandas quod tota die, id est iugiter, laudabimur ab ipsis inimicis exterioribus: in Deo existentes, id est in participatione beatitudinis Dei. Qui etiam inimici dicent: »Nos insensati eorum uitam estimabamus insaniam, et finem illorum sine honore. Ecce quomodo computati sunt inter filios Dei?«  Et hoc mandas, quod confitebimur tibi in seculum, id est laudabimus te in eternum.

Has uero salutes sic proponit Deum mandasse, quasi in presenti seculo compleri deberent. Que  non complebuntur, ut magis eos attrahat; sed ideo non determinat quando complebuntur, ut magis eos ad hoc inuestigandum instiget: Dixi quod patres nostros plantasti et saluasti, et eorum inimicos afflixisti et expulisti, et nobis has salutes mandas. Nunc autem, id est in tempore plenitudinis repulisti et confudisti nos, et adeo quod non egredieris, Deus, in uirtutibus nostris, id est in exercitibus nostris. Quod est dicere: Adeo confudisti et repulisti, quod non ultra poterimus contra hostes congregare exercitus, in quibus egrediaris ad auxilium per ministerium angelorum, sicut apud patres antiquos fuit. Legitur enim sepe quando cum hostibus dimicare pararentur, auxiliatores angelos cum eis ad prelium processisse. Et hoc modo per ministros suos dicebatur  Deus egredi in exercitibus eorum ad auxilium. Exercitus autem, bene uirtutes dicuntur, eo quod in eis constet uirtus principum preliandi. Exponit uero per partes sic: Quomodo Deus eos repulit: Dico repulisti nos sic: scilicet, repulisti. Auertisti nos retrorsum, id est permisisti quosdam auerti a sanctitate nostra impetu tribulationum, et retrorsum ire, scilicet post inimicos nostros, ut cedendo timore pene sequamur inimicorum exemplum, et eis conformemur. Et ne pataret aliquis quod omnes essent auersi retrorsum, determinat, cum subiungit: Et sic dico auertisti, quod illi qui oderunt nos, inimici scilicet; diripiebant sibi, id est ad suam conformitatem quosdam ex nobis, quasi dicat: Non omnes auertebant, sed partem; a similitudine illius qui,  cum non potest rem aliquam totam accipere, diripit inde sibi partem. Dico quod permisisti nos auerti, secundum partem deficientem. Et secundum partem non deficientem, sed in bono perseuerantem, dedisti nos in potestate inimicorum, tanquam oues escarum, id est ut nos sine respectu misericordie occiderent, sicut oues, que ad hoc nate sunt ut ex eis esce fiant, sine respectu misericordie occiduntur. Et in gentibus, id est inter gentes dispersisti nos, id est permisisti dispergi et exsules fieri.

Unde Dominus in Euangelio: »Si uos persecuti fuerint in una ciuitate, fugite in aliam .« Dixi quod dedisti nos tanquam oues escarum, ut sine respectu aliquo pietatis interimeremur, et inde non contigit aliquis fructus Ecclesie, ut exemplo  constantie nostre alii conuerterentur: sed uendidisti populum tuum, nos scilicet, sine pretio, id est, ita permisisti nos interfici ut similes, essemus uendenti, et pretium inde non accipienti. Quod est dicere: Idcirco uideris populum suum permittere debere interfici ut filios Ecclesie per eorum constantiam parias, et hoc sit pretium mortis eorum. Sed cum quibusdam interemptis, nulla conuersio infidelium sequatur, uideris uendidisse, et pretium nullum accipere. Et si in morte quorumdam fuit 140 aliqua conuersio infidelium, non tamen fuit multitudo in commutationibus eorum, id est non sic commutasti eos ut multos filios pro eorum morte susciperes. Notandum uero quod quidam dati sunt in  mortem sine pretio aliquo. Quidam autem paruo pretio, quidam etiam magno. Sed de ills qui pro magno pretio dati sunt non proponit, cum de eis nichil querendum sit.

Et posuisti nos opprobrium uicinis nostris, ut cum nos permitteres affligi uel interfici, illis qui iam uicini nostri erant exemplo nostro uolentes conuerti opprobrium essemus, ut in se uerecundarentur se uoluisse unquam imitatores nostri fieri. Et his qui sunt non in uicinitate, sed in circuitu nostro, id est in elongatione a nobis. uel, in circuitu nostro, id est qui circumierunt nos, et circumuallauerunt minis et tribulationibus, a similitudine illorum qui aliquem circumueniunt ne euadat. Posuisti nos subsannationem et derisum, id est causam subsannationis et derisionis.  Subsannare dicimus quando quilibet ex indignatione nimia nares corrugat. Ideoque subsannatio pro indignatione ponitur. Quod est dicere: Posuisti nos tales, contra quos ipsi indignarentur, et quos deriderent. Et posuisti nos in similitudinem, id est in parabolam gentibus, ut, quando reum aliquem uidebant, dicerent: Tali morte dignus es quali periit ille aut ille. Et posuisti nos in populis, id est intra populos commotionem capitis, id est causam commotionis capitis. Quod est dicere: Adeo permisisti affligi ut infideles populi inde caput derisorie mouerent, nos esse stultos et insanos asserentes.

Postquam exposuit quomodo Deus eos repulit, exponit quomodo confundi permisit, sic: Quoniam  autem posuisti nos opprobrium, subsannationem et derisum, et similitudinem, et capitis commotionem, tota die, id est iugiter, est contra me; id est ante me, in conspectu meo scilicet, uerecundia mea, nunquam a me discedens. Et hec parua non est. Sed confusio faciei mee, id est uerecundia non existens interius a conscientia criminis, sed exterius in facie ex debilitate carnis, cooperuit me, id est tanta fuit quod me nimis exterius occupauit, a similitudine ample uestis, que corpus totum cooperit.

Confusio dico, que contigit a uoce exprobrantis, id est inimici, mihi probra multimoda inferentis. Et obloquentis, id est contra me loquentis, et ueritatem a me prolatam rationibus humanis improbare  conantis. Et a facie, id est ab instantia, inimici. Et, id est etiam, persequentis me tribulationibus, non solum exprobrantis et obloquentis hec omnia que diximus, uenerunt super nos, id est ad oppressionem nostri, nec obliti sumus te. Et hoc modo non sumus obliti, scilicet inique non egimus in testamento tuo relicto, id est, non male operati fuimus recedendo a testamento tuo, id est a promissione quam in baptismo tibi promisimus, sub patrinorum testimonio, scilicet quod tibi soli, pompis diaboli postpositis, obediremus. Et hoc etiam modo non sumus obliti, scilicet non recessit cor nostrum, id est uoluntas cordis nostri a te, retreundo, id est ad infidelitatem deflectendo. Quod est dicere: Non solum inique non egimus, sed nec etiam recedere a te uoluimus, quod  leuius est. Et hoc non per nos, sed per te habuimus. Nam non declinasti, id est declinari non permisisti semitas nostras, id est operationes nostras, que sunt semite nobis ad uitam, a uia tua, id est a uia mandatorum tuorum. Quod est dicere: Non permisisti nos multum operari tale quid, quod extraneum esset a mandatis tuis. Ideoque magis mirum est, cum adeo perseuerantes in bono fecisti, quare sic repulisti et confudisti, quasi hoc male uiuendo promeruissemus. Queret aliquis: Quare dicitis quod non fuistis obliti, cum non fuisset uobis causa obliuionis? Respondetur: uere nobis fuit, quoniam humiliasti nos, id est tribulationibus afflixisti, id est affligi permisisti. In loco afflictionis, id est in hoc mundo, in quo est locus 141 afflictionis; in futuro  enim locus afflictionis non erit.

Et adeo humiliasti quod cooperuit nos umbra, exsistens causa mortis, id est omnino occupauerunt nos tribulationibus illi qui emphatice dicuntur umbra, id est umbrosi et obscuri in errore, et qui sunt aliis causa mortis, quos sibi incorporant malo exemplo, suggestionibus, minis et tribulationibus: Diceret aliquis: Quare iactastis uos non fuisse oblitos, cum obliti fueritis? Respondetur: uere non fuimus obliti. Nam si obliti sumus nomen Dei nostri, non reputando eum Deum et Dominum, nos autem seruos et creaturam; et si obliuiscendo nomen Dei nostri expandimus manus nostras corporales ad Deum alienum, adorando eum. uel si expandimus manus nostras, id est intendimus affectiones nostras ad  Deum alienum, ut etiam ipsi supplicare uellemus, Nonne Deus requiret ista in futuro, ut ulciscatur? Requiret uere. Ac si dicat: uerum dicimus, nos non oblitos esse perhibentes. Nam si obliti essemus, ad quid hoc mentiremur, cum sciamus hoc in futuro Deum requisiturum? Quasi dicerent: Non diceremus hoc, nisi uerum esset. Diceret aliquis: Non requiret, quoniam hoc ignorat. Ad hoc respondet sic: Non ignorat hoc, Ipse enim nouit uniuersaliter abscondita cordis. Sequitur autem oratio pro positis in afflictione, sic: Dixi quia humiliasti nos, et tamen non sumus obliti. Ergo quoniam propter te tota die, id est assidue, mortificamur in carne; et dum mortificamur, estimati sumus a persecutoribus sicut oues occisionis, id est estimati sumus occidendi sine  respectu misericordie, sicut oues que ad hoc nate sunt ut occidantur et comedantur; exsurge, Domine, id est potens appare, qui uideris impotens. Quare obdormis nobis, id est negligis nos? Obdormire namque Dei est ipsum aliquem negligere. Ac si dicat: Noli obdormire nobis, sed exsurge. Et hoc modo exsurge: scilicet ne repellas nos ab auxilio tuo in finem repulsionis, id est in eternum. Et si modo uidearis repellere, ne repellas uniuersaliter. Dictum est et de tristantibus, quod sequitur: Et quare auertis faciem tuam, id est benignitatem gratie tue? hoc modo scilicet auertis: Obliuisceris inopie nostre, id est inopum nostrum. Et tribulationis nostre, id est uideris obliuisci quorumdam ex nobis,  qui sunt inopes, id est tristes in tribulatione sua: cum sic permittas eos tristari unde gaudendum esset. Inopes autem dicuntur fideles illi qui in tribulatione sua tristantur, ac si se Dei ope dubitarent posse liberari. Inopes enim dicuntur, qui sine alicuius ope sunt. Abundantes autem dicuntur, qui, etsi tribulentur, abundantissimam tamen spem habent liberandi. Ac si diceret: Noli auertere faciem, et noli obliuisci inopum. Orat quoque pro deficientibus, sic: non solum oro pro inopibus, sed quoniam anima nostra, id est anima quorumdam ex nobis humiliata est, id est deiecta et deflectibilis est a sanctitate sua: et hoc in puluere, id est in tribulatione pulueris sui, carnis scilicet sue, que nichil aliud est quam puluis et terra. Et quoniam uenter noster, id est debilissima  pars nostra, conglutinatus est in terra, id est coniunctus est terrenis et conformis in desiderio terrenorum. Quod est dicere: Quia quidam ex nobis sunt ex toto deficientes, sic ut non sint in terra conglutinati, quidam uero sic ut sint conglutinati, exsurge, Domine, id est potens appare. Et hoc modo scilicet exsurge: Adiuua nos secundum illos qui sunt inopes, non tamen deficientes, ut, auxiliante te, non deficiamus. Et redime nos a defectu, secundum partem eorum qui deficiunt. Quod est dicere: Mors tua sit pretium quo eruamur a defectu per quem ex toto periremus. Oro, adiuua, redime. Et hoc fac non propter merita nostra, sed propter nomen tuum magnificandum, et a nobis, si non defecerimus, et ab aliis, exemplo nostro ad hoc commouendis.



142 IN PSALMUM XLIu.


Titulus quadragesimi quarti. In finem pro his qui commutabuntur, filiis Chore ad intellectum, canticum pro dilecto: Filios Chore non hic solummodo dicit imitatores passionis Christi: sed et omnes qui filii sunt adoptiui Ecclesie per passionem, titulus autem sic exponitur: Canticum, id est tractatus iste in quo continetur iucunda laus, propositum est filiis Chore ad intellectum, id est ad hoc ut diligenter scrutentur hoc canticum quod grauissimum est, et sic ad intellectum perueniant. Canticum dico habitum et compositum a propheta pro his qui commutabuntur in finem, id est in perfectam consummationem, scilicet  de mortalitate in immortalitatem: de passibilitate in impassibilitatem, id est pro saluandis. »Omnes enim resurgemus: sed non omnes immutabimur .« Et habitum pro dilecto, antonomastice Christo scilicet, qui dilectus est a Deo Patre et Ecclesia. De quo uox paterna sic intonuisse in Euangelio perhibetur: »Hic est Filius meus dilectus,« etc.  Et in Canticis, de eo sponsa Ecclesia testatur: »Dilectus meus candidus,« etc.  Bene quidem ponit pro his qui commutabuntur; et pro dilecto: pro, enim causatiue ponitur. Quasi poneret causam eorum qui commutabuntur, et pro dilecto, id est, ad honorem eorum facit hoc canticum: ut cum hoc tractatu  eorum laus habeatur, alios ad eum laudandum et honorandum inuitet. Introducitur enim Deus Pater, agens ad laudem eius et nostre fidei instructionem de genitura ineffabili et eterna Filii sui. Laudans insuper eum secundum humanitatem de innocentia et iustitia eius, et adhortans eum ad predicandum. Laudat quoque eos qui in finem commutabuntur, id est Ecclesiam primitiuam, que Dei sponsa est, de perfectione uirtutum: et adhortatur ipsam primitiuam ad audiendum et uidendum, ut, sic decora facta, diligatur. Et ipsius exemplo et predicatione dicit Ecclesiam de gentibus successuram, que etiam in finem commutabitur.

Eructauit cor meum uerbum bonum. Cor hic ponitur pro essentia paterna: eo quod ipsa arcana sit  et incognita, ad similitudinem cordis, quod secretum est et incognitum, nisi soli Deo, et illi cuius cor est. uerbum autem Dei Filius, id est Dei sapientia per similitudinem dicitur, eo quod per ipsum incarnatum diuina nobis uoluntas innotuit, sicut cordis secreta per uerba reuelantur. uerbum etiam dicitur eo quod per ipsum Deus Pater omnia disposuit, et ad esse perducit: sicut aliquis princeps que complere intendit, uerbo suo disponit, et eiusdem uerbi imperio ad hoc quod dispositum est complendum sibi subditos cogit. Cum autem ponit, Eructauit, innuit quod illum ex secreta essentia protulit et genuit, ante mundi principium ineffabiliter, a similitudine ructatus, qui ex interioribus et secretis corporis partibus profertur. Unde alibi: »Ante Luciferum  genui te .« Qualiter uero Pater generet, qualiterue Filius generetur, qualiter etiam Spiritus sanctus procedat, inuestigabile nobis est et incognitum, firmissima tamen est fide credendum. Unde legitur: »Generationem eius quis enarrabit?«  Nullus. Bonum autem, non hic adiectiue, sed substantiue ponitur: hoc autem quod supra positum est, eructauit, etc., sic exponitur: cor meum, id est secreta essentia mea, eructauit, id est protulit, genuit uerbum. Et non qualecunque uerbum; sed tale uerbum quod est bonum consummatum et summum, ex quo bona omnia bona sunt. Quia uero preterite dixerat eructauit, id est genuit, ne uideretur nunc etiam non generare, et sic in essentia diuina mutabilitas esse uideretur, et non  perfecta eternitas , addit: Non sic eructaui, ut nunc non eructem: Sed nunc etiam ego qui idem sum in essentia cum eo, dico opera mea regi, id est dico non uerbis, sed ineffabili dicere scilicet dispono, et concipio opera mea per ipsum uerbum, quod rex omnium est, cum idem mecum sit in essentia, et ego rex sim. Unde legitur:

Corde Patris genitum creat et regit omnia uerbum.
Non quod Pater et Spiritus non creent et regant, 143 cum unum sint, sed quia per uerbum ineffabiliter omnia disponant, creent, et regant. Aequi pollenter autem est secundum Augustinum Patrem dicere opera regi, et Patrem Filium gignere. Filii  namque dicit esse generationem paternam, per eum dispositionem et conceptionem.

Non solum autem dico, id est dispono opera mea per eum: Sed etiam lingua mea, id est uerbum meum, est calamus meus scribe, uelociter scribentis, per ipsam linguam. Quod est dicere: Per ipsum omnia uelociter compono. Hoc autem per similitudinem ponitur. Sicut enim scriba per calamum figuras ponit, sic et ipse Pater per Filium rebus formas impressit. Bene uero ponit uelociter, cum sine mora sue uoluntatis imperio quidquid sibi placitum est creet. Iuxta illud: »Omnia quecunque uoluit fecit .« Et alibi: »Ipse dixit et facta sunt, ipse mandauit, et creata sunt .« Lingua quidem bene pro uerbo posita est, cum lingue  auxilio uerbum formetur.

Ostensa uerbi sui ineffabili genitura, de eo secundum humanitatem agit, laudans et adhortans ad predicandum, sic: Speciosus forma, etc. uersus qui hunc sequitur, scilicet accingere etc., sic ante legitur: Dico eructaui uerbum, et tu potentissime, id est, tu uerbum, equalem mecum habens diuinitatis potentiam, accingere gladio tuo super femur tuum: secundum humanitatem, id est simile sis optimo duci, preparanti se ad bellum, qui accingitur gladio suo super femur, quo destruat inimicum; ut similiter prepares te ad predicandum, qua predicatione uitia aliorum destruas, more gladii quo corpus destruitur. Unde Paulus: »Gladium spiritus quod est uerbum Dei .« uel sic: Accingere  gladio tuo, scilicet uerbo predicationis, id est prepara gladium tuum, a similitudine illius qui gladium preparat ad bellum, dum eo accingitur. Gladio dico posito super femur, id est super humanitatem. Quod est dicere: Quem gladium non habebit a se humanitas, sed dabitur ipsi desuper, id est a diuinitate. Iuxta illud Iacobi apostoli: »Omne donum perfectum desursum est .« Femur pro humanitate ponitur, eo quod ex femoribus humana generatio procedat. Unde Abraham legimus seruum suum dextram sub femore ponere, et per Deum celi iurare fecisse, ne alieni sanguinis uxorem filio suo adduceret : presignantem ex femore suo quemdam esse nasciturum, qui homo et Deus celi perfecte existeret. Dico  accingere, id est prepara te ad predicandum: et idoneus es ad hoc.

Nam speciosus es forma, id est pulchritudine interiori, innocentia scilicet: pre filiis hominum, id est ante fideles, qui rationabiliter se habent ut homines. Quod est dicere: Cum perfecte pre omnibus innocentibus sis innocens, idoneus es ad predicandum, quoniam in te reprehensibile nichil inuenitur. Et necesse est ut accingaris, quoniam in labiis tuis, id est per predicationem que procedet a labiis tuis, diffusa est gratia, id est diffundetur gratia sancti Spiritus in genus humanum scilicet, remissio peccatorum. Et propterea quia speciosus es, et diffundetur gratia in labiis tuis, benedixit, id est magnificabit te  Deus in eternum, ex mortali et passibili immortalem faciens et impassibilem. In hoc autem innuit, quod qui, prout possibile fuerit, similiter speciosus erit, in futuro quoque benedicetur. uel sic: Dignum est ut accingaris. Propterea enim ut accingaris, benedixit te, id est magnificauit te in innocentia, faciendo immunem a peccato: Deus ego scilicet qui Deus tuus sum, secundum humanitatem, que benedictio erit in eternum. Quoniam autem speciosus es, intende specie tua, id est intensum te fac in specie tua, id est in innocentia tua: non secundum augmentum, sed secundum perseuerantiam. In Dominico enim homine, perfecta semper fuit a principio innocentia. Et intensum te fac in pulchritudine tua, id est in perfectione uirtutum perseuerando,  et in perfectione bonorum operum eundo de bono opere in bonum opus. Non enim simul omnia opera sua bona fecit.

Et intendendo procede 144 prospere ad debellandum uitia, predicatione tua, et ad debellandum diabolum. Et sic prospere: scilicet regna in fidelibus: debellatis uitiis et diabolo, dico regna. Et hoc propter ueritatem, id est propter predicationem quam eis facies. Et propter mansuetudinem, id est quia non rebellis, sed mansuetus eris in passione. Iuxta illud Isaie: »Noli timere, filia Sion, ecce rex tuus uenit tibi mansuetus .« Et propter iustitiam tuam quam habes, ad cuius similitudinem et ipsi iusti fient. uel propter iustitiam quam eis dabis. Quod est dicere: ueritas tua et  mansuetudo et iustitia causa erunt quare in eis regnabis. Dixi regna propter ueritatem, et in illud regnum deducet te, id est dilatabit te dextera, id est potentia tua. Et hoc mirabiliter, id est per mirabilia que operaberis. Quod est dicere: Per miracula que potentia tua operabitur, deduceris in regnum. Et etiam sagitte tue deducent te, id est sententie predicationis, que dicuntur sagitte, eo quod per eas ad modum sagittarum corda percuties. Nam sagitte tue acute sunt, id est penetrantes usque ad cor et efficaces. Et per ipsas sagittas populi infideles ab eis percussi cadent, id est morientur in corde inimicorum regis, id est secundum illam uoluntatem cordis cadent, secundum quam erunt inimici tui regis. Quod est dicere: Secundum quod  mali sunt, destruentur. Populi dico sub te redigendi, id est qui tue ditioni subiicientur: Et hoc est ac si sic poneret: Per sententias predicationis tue, que efficaces erunt, populi tibi subiicientur, et sic regnum tuum dilatabitur. Hoc autem equipollenter supra posuit, cum dixit, regna propter ueritatem. Idem enim est ueritas, quod et sagitte. Sed quia non posuerat, antequam illa predicationis ueritas efficax esset futura, repetit equipollenter cum dicit: Sagitte tue te deducent in regnum, ut addat acute. Quod est dicere: Que non erunt retuse, sed efficaces. Dico quod populi sub te cadent. Et post ipsi populi erunt sedes tua, o Deus. Quod est dicere: O Fili, qui non simpliciter es homo, sed  etiam Deus, populi ipsi erunt habitatio tua. Et non solum in hoc seculo, sed et in seculum seculi huius subsecutiuum. Iuxta illud: Anima iusti, sedes est Dei.

Et postquam in eis sedebis, si aliquando distorte ierint, recedendo a subiectione tua, male operando et cogitando, reges eos uirga, id est correctione tribulationum: a similitudine equi, qui cum distorte eat, uirga percutitur, et in uiam reducitur. Hoc autem extra librum suppletur, sed ex sequentibus habetur, cum addit: Et illa uirga regni tui, id est correctio per quam reges tuos fideles, id est qui subiicientur regimini tuo, erit uirga directionis, id est uirga dirigens eos, et in uiam reducens. Unde Psalmista alibi: »uisitabo in uirga iniquitates eorum,«   etc. Exponit autem quomodo diriget, sic: Dico quod uirga regni tui erit uirga per quam diriges eos. Et hoc modo scilicet dilexisti iustitiam et odisti iniquitatem, id est facies eos per ipsam uirgam diligere iustitiam, et odio habere iniquitatem. uel sic: Dixi quod populi erunt sedes tua, et eos diriges, et ad hoc es idoneus. Nam dilexisti iustitiam. Quod est dicere: Iustus es, ideoque potens eris eos dirigere. Et hoc patet ex opposito quod dilexisti iustitiam, nam odisti iniquitatem. Dixi quod dextera tua deducet te, et populi sub te cadent: et erunt sedes tua, et diriges eos uirga, et hoc ideo quia dilexisti iustitiam et odisti iniquitatem. Et ut hec omnia fiant, o Deus, tu scilicet Fili, qui non solum es homo, sed et Deus: Deus tuus,  ego scilicet unxi te oleo letitie, id est, repleui te gratia speciali et immunitate peccati, per quam te letificarem pre consortibus, id est ante alios fideles qui sunt consortes tui, id est coheredes et participes sanctitatis tue. Iuxta illud Apostoli: »Heredes quidem Dei, coheredes autem Christi .« Unctum esse oleo dicit, a similitudine illius qui oleo sacrato ungitur ut rex efficiatur. Sic et Christus ut rex esset oleo gratie specialis et immunitatis unctus est a Patre. Et inde uideri potest quod unctus est oleo letitie. Quia 145 myrrha, id est incorruptibilitas post passionem; et casia, id est exaltatio ascensionis in celum; et gutta, id est humilitas in passione, spirabunt a uestimentis tuis. Pluralem ponit pro singulari, uestimentis scilicet  pro uestimento. Quod est dicere: Ab humanitate tua, que dicitur uestimentum diuinitatis, eo quod in ea lateat et ei coniungatur, ut intra uestimentum corpus latet et ei coniungitur, redolebunt fidelibus tuis incorruptibilitas et exaltatio post passionem, et humilitas habenda in passione: et exemplo tui myrrha et gutta et casia spirabunt a domibus eburneis, id est bene redolebunt tibi in fidelibus tuis, qui dicuntur domus tue, eo quod in eis habites. Et eburnee, id est perfectione uirtutum nitentes et candide: quod contigit eis per multas anxietates atque labores, scilicet ut nitidi sint in perfectione uirtutum, sicut ebur: quod cum prius nitore  careat, assiduo exercitio limarum candidum fit et nitidum.

Notandum autem quod myrrha, id est, incorruptibilitas; et casia, id est, exaltatio in Dei presentia, in futuro a domibus eburneis spirabunt. In hac autem uita, gutta, id est, humilitas spirabit. Si uero ad solam animam referatur, spirabit etiam in hac uita incorruptibilitas fidei et exaltatio in uirtutibus. Ex quibus scilicet myrrha et gutta et casia, ex eis spirantibus, in honore tuo, id est, ad hoc ut inde honorificeris, non ut inde superbiant, sibi hec attribuendo; delectauerunt, id est delectabunt, te filie regum, id est ipsi fideles, qui superius dicti sunt domus eburnee. Quod est dicere: Ex his ualde delectaberis. uel sic: Ex quibus ex se spirantibus delectabunt  te fideles, qui erunt secundum doctrinam filie regum, id est apostolorum, qui reges erunt Ecclesie. Unde Apostolus: »Filioli mei, quos iterum parturio ;« et in Psalmo: »Et nunc, reges, intelligite ;« filie regum dico: et hoc in honore tuo, id est, sic sunt filie regum, ut in hoc honorificeris ab ipsis filiabus, quod gratia tua sunt filie. Sciendum quod ideo myrrha pro incorruptibilitate ponitur, quia corpora ea inuncta fiunt incorruptibilia. Gutta uero species est medicorum, que ad tumorem depellendum idonea est: ideo pro humilitate ponitur, que ad superbie tumorem deprimendum est ualida. Casia quidem, quia iuxta Hieronymum arbor est in altum excrescens, pro exaltatione hic posita est. uel sic potest legi  uersus iste: Quia dixerat, Unxit te Deus tuus oleo letitie pre consortibus tuis, uidetur eos consortes esse minus inunctos. Aliter enim male positum esset, pre consortibus. Ob hoc uero quereret aliquis: Suntne consortes aliquatenus uncti oleo letitie, id est gratia speciali? Ad hoc autem sic respondet: uere uncti sunt oleo; et inde hoc apparet, quoniam a uestimentis tuis, id est, a consortibus, qui uestimenta dicuntur, eo quod te fide ambiunt, sicut uestimenta corpus ambiunt, spirant myrrha, id est, uirginitas; et gutta, id est humilitas uel castitas; et casia, id est fides. Dico quod a uestimentis spirant hec, scilicet a domibus eburneis, id est a consortibus, qui et uestimenta dicuntur et domus eburnee, per similitudinem ut iam dictum est. Ex quibus, id  est, myrrha et gutta et casia, delectabunt te filie regum in honore tuo: hec non mutantur.

Myrrha quidem, quia carnem a se unctam incorruptibilem facit, pro uirginitate ponitur, per quam caro incorrupta a luxuria existit. Per guttam uero, qua uenena omnia deprimuntur, caritas intelligitur, per quam omnia uenena uitiorum exstinguuntur. Per casiam autem, que in aquosis locis nascitur, baptisma denotatur. Per baptisma uero fides, per quam ad baptisma peruenitur, ideoque casia pro fide ponitur. Notandum autem quod fideles non filios, sed filias dicit, ut eos humiliet ne in se confidant, cum debiles sint et fragiles, et ad cadendum  faciles: ad modum feminini sexus, qui debilior est masculino; seu etiam ut ostendat maximo cultu predicationis eos egere: ad modum filiarum, que maiori cultu egent quam filii; et per hoc eos multum subditos faciat predicationibus 146, qui in eorum cultu ualde laborant. Iuxta illud Apostoli: »Obedite prepositis uestris, et subiacete eis. Ipsi enim peruigilant, quasi rationem pro animabus uestris reddituri, ut cum gaudio hoc faciant et non gementes .« Peracta admonitione, et laude sponsi, ad laudandum et admonendum sponsam intendit, ut eam attentiorem ad obediendum sponso reddat. Et hoc sic facit: Astitit regina, etc. Quod sic continuat: Dico, Fili, quod adeo speciosus eris forma. Regina autem, id est, Ecclesia primitiua sponsata  tibi, id est, sub matrimonio conformitatis et fidei coniuncta: quam de ancilla reginam, de serua liberam morte tua facies: astitit, id est, astabit tibi: parata ad obediendum; more boni serui, qui ante Dominum semper astat, ad nutum etiam obedire paratus. Et hoc ipsum quod astabit, procedet a dextris tuis, id est, a propitiatione tua, non a meritis eius: dexteram pro propitiatione ponit, quia ad Dei dexteram dicuntur concessuri, qui diuina propitiatione sunt in futuro saluandi. Dico astabit: et hoc in uestitu, et non fedo, sed deaurato, id est, in perfectione uirtutum qua ornabitur, sicut uestimento pretioso corpus ornatur. Per aurum autem quod metallum pretiosum est et solidum, perfectio uirtutum accipitur. Et non in simplici uestitu, id est, in  una sola uirtute, sed circumdata, id est, adornata uarietate uirtutum: a similitudine sponse, que uariis gemmis adornatur.

Notandum autem quod ideo eam per similitudinem uisibilium ornamentorum laudat, ut magis ad uirtutum perfectionem attrahat. Magis enim quam inuisibilia, uisibilia solent exempla prouocare. Sequitur autem laudem exhortatio, cum dicit: Audi, filia, etc. Filiam ex affectione nimia uocat, quia eam per fidem regenerabit. Et bene filiam feminine, quia de ea ut de regina ut de sponsa agere inceperat, quod sic continuat: Dico quod astabit regina in uestitu deaurato. Ne uero uestitum hunc amittas, o filia, Filii mei sponsa, audi uocem Sponsi: et non solum auditu exteriori; sed et uide, id est, intellige que  audies, ut perficias. uel sic: Audi, uide, et sic intellige. Nisi enim crederes, non intelligeres: Et ecce uox Sponsi quam audies: Obliuiscere populum tuum, id est, carnales obseruentias populi tui Iudaici, que umbre erant Noui Testamenti. Et etiam obliuiscere domum patris tui, id est, conuersationem diaboli, qui hucusque pater tuus exstitit. Iuxta illud Euangelii: »uox ex patre diabolo estis .« Domum pro conuersatione ponit, eo quod in domo conuersatio hominum est. uel sic: Audi, filia, prophetata a prophetis de Sponso tuo. Et audiendo uide, id est intellige. Et intelligendo obliuiscere populum tuum, id est, uitia in te existentia que dicuntur populus. propterea quia multa sunt, a similitudine  populi. Et obliuiscere domum patris tui diaboli, ne ultra uelis esse domus eius et mansio. Et hoc ponit a similitudine sponse, que sponso quem diligit ualde coniuncta, eius amoris causa populum suum et domum patris obliuiscitur. Ostendit autem que illi inde utilitas continget, si obliuiscatur, ut magis eam ad hoc attrahat, sic: Et si audieris et uideris et oblita fueris: rex, id est Sponsus tuus Filius meus, qui te reget, concupiscet decorem tuum, id est, adamabit te propter decorem uirtutum tuarum, ad similitudinem sponse, que pro decore suo a sponso adamatur. Et uere audire debes eum, et obliuisci propter eum populum tuum, et domum patris tui, quoniam ipse est Dominus Deus tuus. Aequum enim est ut Domino ancilla, et Deo creatura sua obediat.

 Annuntiat quoque conuersionem gentilitatis, cum dicit: Et adorabunt eum et filie Tyri, etc. Quod sic continuatur: Dixi quod Filio meo astabit regina, id est Ecclesia primitiua, et non solummodo hec illi astabit, sed adorabunt eum et, id est etiam, filie Tyri, id est anime gentilitatis, facte filie per fidem. Per Tyrum uero, quia locus est gentium, gentilitas intelligitur. In Hebrea translatione habetur: adorabunt eum fortissimi Tyri, id est, uenerabuntur eum martyres de gentibus, qui fortissimi erunt in angustia tribulationum. 147 Tyrus enim angustio interpretatur: et non adorabunt uacue a muneribus; sed in muneribus, id est, in offerendo seipsas munera. Iuxta illud: Quisquis cogitat quod uoueat  Domino, seipsum preparet et uoueat. Hoc enim exigitur, hoc debetur. Non solum autem pauperes de Tyro adorabunt te: sed et omnes, id est, omnismodi diuites plebis, id est, diuites in plebeiis, id est in terrenis deprecabuntur uultum tuum, o regina, id est, deprecabuntur Deum ut det eis uultum similem uultui tuo, scilicet pulchritudinem uirtutum, ut et ipsi adorare possint. Quoniam enim pulchritudo in uultu potius apparere solet, uultus pro pulchritudine ponitur. uel uultum dicit uisum interiorem, id est intellectum, per quem intelligitur quomodo sit adorandus Deus. Et bene uultus pro uisu ponitur, cum in uultu sit uisus corporeus.

Quoniam autem laudauerat reginam de uestitu aureo, ne putaretur gloria decoris eius exterius esse  in corpore, determinat hoc sic: Dixi quod regina astabit in uestitu deaurato: et gloriosus uestitus iste non intelligendus est exterius esse in corpore, sed omnis gloria eius filie regis, id est filie Filii mei, quam superius reginam dixi, erit ab intus, id est, ab anima, coruscans in fimbriis aureis, id est in perfectione caritatis, que per opera bona apparet. Per fimbrias quidem perfectio denotatur, eo quod in fine uestium supponantur. Per aurum quidem caritas, que omni alia uirtute pretiosior est, sicut aurum ceteris metallis pretiosius est. Et non solum gloriam habebit in fimbriis aureis, sed etiam erit circumamicta, id est, ornata uarietatibus uirtutum. Et hoc etiam superius positum fuit, cum dixit circumdata  uarietate; sed quia causa determinationis dixerat omnis gloria, etc., ne in solis fimbriis crederetur gloriosa, hoc repetit. uel potest hoc diuersum esse, sic: Dixi quod gloria filie regis erit ab intus, et etiam ipsa filia erit circumamicta, id est circumdata, uarietatibus, id est uariis gentibus: que eius exemplo credent, et eam adornabunt ad modum uestium, que circumdando corpus, adornant illud. Quereret aliquis: Quomodo erit circumamicta uarietatibus gentium? Ab hoc respondet sic: Ita circumamicta erit: Adducentur scilicet per doctrinam Patrum, id est apostolorum, regi, id est Christo Filio meo, post eam reginam, alie uirgines de gentibus, id est, fideles anime que erunt incorrupte in fide, ad modum uirginum que incorrupte sunt in corpore:  et ipse uirgines non erunt aliene a conformitate, etsi sint aliene in genere. Sed ipse proxime eius existentes in conformitate, afferentur tibi, id est, ad cultum honoris tui, o Fili, per doctrinam Patrum. Bene uero dicit afferentur, ut eas humiliores faciat, innuendo eas non posse accedere per se, cum debiles sint in intellectu; sed per Patrum doctrinam afferentur, more infirmi, qui ab alio fertur, cum per se non possit ire. Et he uirgines non afferentur inuite ad te; sed afferentur in letitia; et non in parua letitia, sed et, id est scilicet, in exsultatione, id est in maxima letitia. Et notandum est quod in hac uita sic afferentur. In futuro autem adducentur a te in templum tui regis, in Hierusalem scilicet celestem, que est templum et habitatio tua. Notandum  autem equipollenter esse idem, circumamicta uarietatibus, et adducentur regi uirgines post eam; sed ideo repetit, ut, quoniam magis eas ad hoc attrahit, ostendat quod ob hoc adducentur in templum regis in futurum.

Diceret aliquis: Dicis quod afferentur regi uirgines per doctrinam Patrum. Quod uerum esse confiteor, sed mortuis Patribus, qui uere morientur, cum homines sint, non adducentur alique uirgines? non enim erit qui adducat. Ad hoc autem sic respondet: Adducentur utique per filios, id est, per episcopos et sacerdotes, ceterosque Ecclesie pastores, apostolorum successores. Pro patribus enim id est in loco Patrum, apostolorum scilicet, nati sunt, id est, nascentur in fide et officio predicandi,  filii, id est episcopi et ceteri pastores: et hoc tibi, id est, ad opus tuum; et eos filios constitues principes super omnem terram, id est, omnem Ecclesiam, que stabilis est et solida ut terra: 148 et que tibi generabit fructus, opera bona scilicet ad modum terre, que fructus messium profert. Ita scilicet constitues principes, ut quecunque ligauerint uel soluerint super terram, sint ligata uel soluta et in celis . Ipsi uero principes constituti, non erunt otiosi; sed memor ero nominis tui, id est ipsos memores esse faciam nominis tui, ut predicent illud in omni generatione Iudeorum, et generatione gentium, per successionem generationum. Nulla enim usque ad finem mundi generatio erit Iudeorum  siue gentium, in qua nomen Dei non predicetur. Propterea uero quia filii erunt memores predicando, populi Iudeorum et gentium confitebuntur tibi, id est, laudabunt te credendo, in eternum, id est, quandiu mundus iste durabit, usque in seculum seculi huius subsecutiuum. Potest etiam psalmus iste legi in persona Prophete, ut planior sit lectio, si solummodo duorum uersuum primorum expositio mutetur. Si autem in Prophete persona accipiatur, non agit de ineffabili genitura uerbi, quemadmodum in persona Patris agitur; sed in primis duobus uersibus quasi proemium facit, ut auditores attentiores reddat: proponens unde in hoc opere agat; de rege scilicet, id est Christo antonomastice rege. Cui postea non adhortatiue neque imperatiue, sed concessiue  et deprecatiue dicit ut gladio predicationis accingatur. Non enim creatura adhortari debet Creatorem, ignarus scientem, neque Domino seruus imperare.

Laudat uero post ipsum regem, Ecclesie sponsum, ad instructionem nostram et conformitatem, ut etiam nos ad ipsius laudem inuitet, dignumque laude eum ostendat. Laudat quoque sponsam eius Ecclesiam primitiuam, de ancilla reginam effectam, ut laude sua commoueat eam ad obediendum Sponso, per quem sponsa speciosa est. Quam etiam adhortatur ad audiendum uocem Sponsi et ei obediendum; filiam eam ex affectione nimia dicendo; uel sui Prophete secundum doctrinam, uel ipsius Christi secundum regenerationem. Enuntiat quoque  prophetice gentium ad fidem adductionem, per apostolorum et eorum filiorum predicationem. Eructauit cor meum uerbum bonum; quod est dicere: Cor meum disposuit loquendo proferre uerbum bonum. Per hoc uero quod dicit bonum, inuitat nos ad ipsum uerbum diligenter attendendum, quia bonum est. Ostendit autem quomodo bonum sit, cum addit: uere bonum erit. Nam opera mea, scilicet uerbum meum, dico ego, id est, deuoueo et consecro regi, id est, Christo antonomastice regi. Quasi dicat: De rege hic agam, cui hoc opus meum dico. Et declinatur dico, non dico dicis, sed dico dicas, quod est deuoueo et consecro. Hoc autem quod uerbum istud eructabo non a me erit, sed lingua mea erit calamus scribe, id est, sancti Spiritus uelociter scribentis per  ipsum calamum. Hoc autem per similitudinem dicit. Sicut enim calamus non per se, sed scriba mouente litteras format; sic et lingua mea non per se, sed Spiritu sancto mouente, uerba formabit. Et bene ponit uelociter scribentis. uelociter namque sine premeditatione per eum Spiritus sanctus loquitur, ut in hoc ostendatur uerba ipsa non a seipso Propheta, sed a Spiritu sancto esse: et ecce uerbum quod eructare cor meum disposuit. O potentissime rex, Christe, accingere gladio tuo super femur tuum. Speciosus enim eris forma pre filiis hominum, etc. Que amodo non mutantur, sed ut superius ita nunc quoque leguntur.



IN PSALMUM XLu.


Titulus quadragesimi quinti. In finem filiis Core, pro arcanis Psalmus Dauid. Psalmus iste est Dauid, id est Ecclesie primitiue, que manu fortis est, uiriliter agens in tribulationibus, propositus filiis Core, id est filiis Crucifixi fide et conformitate. Filiis dico tendentibus in finem, id est, consummationem ueri boni et summi. Habitus iste psalmus pro arcanis, id est contuitu et occasione arcanorum scilicet secretorum consiliorum Dei, quod uidelicet »cecitas contigit in 149 Isrel, ut plenitudo gentium intraret.« ; et quod in futuro reliquie Isrel salue fient, et quod suos permisit affligi in primitiua Ecclesia a Iudeis. Qui sui postea conuersi sunt ad predicandum gentibus, ubi quoque uehementer  sunt tribulationibus attriti. Que omnia arcana sunt, et a paucis uel a nullis cognita, quare sint a Deo sic dispensata. Et notandum quod hic introducuntur fideles primitiui, non preterite agentes, dicendo se constantes fuisse; sed promittentes se constantes futuros in tribulationibus, que a Iudeis inferentur et a gentibus, in predicatione apostolorum, et hoc ad instructionem aliorum filiorum Core. Et melius future introducuntur quam preterite, ut, cum se prophetico Spiritu iam prescios constantes et intrepidos ostendunt, successores filios Core ad constantiam exemplo sui inuitent. Ostendunt etiam predicatores in tribulationibus a Domino esse letificandos et confirmandos et adiuuandos, ut filiis Core quibus agunt istud idem innuant esse futurum  si non defecerint. Dicunt quoque non esse mirandum si contra predicatores in predicatione terra commoueatur, cum et contra Domini uocem sit commota. Qui etiam uocem et utilitatem que per uocem illam contigit, ad instructionem et exhortationem eorumdem filiorum Core exponunt.

Deus noster, refugium et uirtus. Quod est dicere: Non in aliquo terreno refugium habemus, sed Deus noster, id est ille quem nos Deum reputamus, est refugium nostrum in omni necessitate. Et non qualecunque refugium, sed uirtus, id est firmum et inexpugnabile. uirtus autem per emphasim ponitur; et non solum refugium ne cedamus, sed etiam in tribulationibus est adiutor, id est cooperator, ut inimicos uincamus, incorporando eos nobis. In tribulationibus  dico, que inuenerunt nos. Quasi dicat: Nos non quesiuimus eas, nec inuenimus malis meritis nostris, sed ipse tribulantes Ecclesiam, uolendo eam ex toto destruere, inuenerunt nos: et hoc nimis, id est non solum in ereptione rerum nostrarum, sed et in afflictione nimia carnis, et usque ad sanguinis effusionem. Et propterea quod Deus noster est nostrum refugium et uirtus et adiutor, non timebimus, dum turbabitur terra contra predicatores. Terra, id est Iudea, que prius fuit terra Dei, quam excoluit per doctrinam prophetarum; uel que est terra, id est terrenis adherens, non spiritualibus. Quod est dicere: Non erimus timentes, sed constantes in tribulationibus, quas inferet conturbata; et dum hoc  erit quod montes, id est apostoli sublimes altitudine sanctitatis et inocentie transferentur a Iudeis in cor maris, id est in profunditatem gentium, que difflue erant in omnia uitia quasi mare, et amaricantes Deum, idolis seruiendo. Cor autem pro profunditate ponitur, quia in interioribus est. Quasi dicat: Non in quamdam particulam solummodo transferentur, sed usque in plenitudinem gentium. uel sic: Transferentur montes, id est doctrine montium in cor maris, id est gentium, ut non solum corporis aure, sed etiam eas percipiant corde. Ne uero putarentur montes ideo transferendi esse in gentes, ut ibi timide laterent, non ut eis predicarent, addit. Dico quod transferentur in cor maris, et ibi non latebunt, sed sonuerunt, id est aperte eis predicabunt, ad modum  soni que res aperta est; et eorum sono, id est predicatione, turbate sunt, id est turbabuntur; ita aduersus montes, aque eorum, id est populi eius maris. Eorum ponit pluraliter, quia mare collectiuum nomen est, et multa significat. Cur autem populi aque dicantur, in psalmum primum dictum est. uel turbabuntur, id est turbide et lutose esse ostendentur aque eorum, id est doctrine eorum quas agunt de superstitiosa cultura idolorum. Que ideo dicuntur aque, quia ex eis stultos sibi acquiescentes potant. Quod est dicere: Aque eorum, id est doctrine, que uidebantur bone et lucide et utiles, ad modum aque clare, que ad bibendi usus utilis est; ostendentur per sonitum eorum esse turbide et 150 inutiles et fede, ad similitudinem aque turbide,  que lutosa, feda et inutilis est. Et montes, id est ipsi predicatores conturbati sunt, id est conturbabuntur carnali timore. Homines enim sunt in fortitudine eius maris, id est in forti ebullitione tribulationum ipsius maris. Sed tamen non deficient in conturbatione. Nam fluminis impetus, id est abundantia sancti Spiritus, letificat, id est letificabit interius ciuitatem Dei. Montes scilicet, qui ciuitas sunt bene uirtutibus munita, flumen dicitur Spiritus sanctus, eo quod suos sapientia et consilio rigat et potat, ad similitudinem fluminis quod copiose rigat. Unde Dominus in Euangelio: »Qui credit in me « flumina de uentre eius fluent aque uiue. Hoc autem dicebat de Spiritu . Et letificando in ipsis tribulationibus, sanctificauit,  id est confirmabit in constantia, ille qui est Altissimus et Potens, tabernaculum suum, id est ciuitatem predicatorum sibi militantem.

Hoc autem dicit ad exhortationem filiorum Chore successorum, quibus agunt, ne ideo deficiant, si in tribulationibus timeant ex carnis fragilitate, sed confidant se similiter esse letificandos et confirmandos. Dico Altissimus sanctificauit, qui Altissimus est Deus in medio eius ciuitatis semper existens, id est in ratione eius non localiter sed specialiter adherens, ut constans sit. Que ratio per similitudinem medium dicitur, quia sicut per mensuram puncti, quod medium est, totus circulus equaliter fit, qui uix aut nunquam alio modo recte procederet; sic et  per rationis mensuram totus homo dirigitur, alioquin uero distorqueretur. Quoniam autem Deus est in medio eius, non commouebitur in tribulationibus a proposito constantie. Et non solum sanctificabit ne cedat, sed ut uincat inimicos adiuuabit eam Deus mane, id est diluculo: scilicet illuminatione consilii et sapientie sue. Mane uero hic idem significat quod et diluculum, illuminationem scilicet; sed, ne uideretur esse positum ad matutinum tempus designandum, quod etiam alibi significat, apponit diluculum, ad determinandum istud. Affinis enim est uox ista que est diluculum, secundum compositionem, huic uoci, que est lux. Domino autem adiuuante, conturbate sunt, id est conturbabuntur gentes bona conturbatione ad fidem. Et non pauce gentes, sed regna  inclinata sunt, id est multe gentes ad fidem accedendo humiliabuntur, infidelitatis sue superbia postposita, regna uero bene pro multitudine ponit. Cum enim in uno solo regno multe gentes habeantur, multo magis in multis multe habentur. uel sic: Inclinata sunt regna, id est ad hoc humiliate sunt, ut efficiantur regna Dei, que prius erant seruientes diabolo. Supra autem dixerat, turbabitur terra contra predicatores, ne hoc mirum esse uideretur, quare Deus hoc pateretur, dicit contra ipsius Dei predicationem etiam terram esse commotam, ideoque non esse dignum admiratione, si contra discipulos commoueatur. Unde ipse in Euangelio: »Si me persecuti sunt, et uos persequentur .« Hoc autem quod contra Deum mota est  terra sic dicit, quod terra turbabitur contra montes, nec hoc mirandum est. Nam etiam Dominus uirtutum celestium id est ille qui Dominus est angelorum, non hominum solummodo, dedit uocem suam id est predicationem; et contra eum mota est terra, id est Iudea, mala commotione, dicens eum seductorem et peccatorem. Ubi uero nos habemus Dominus uirtutum, Hebrei habent: Adonai Sabaoth, quod est, Domini exercituum, supernorum scilicet. Et exponit quomodo dedit, sic: Dico quod Dominus uirtutum dedit uocem nobiscum, scilicet existens, id est in nostra humanitate. Quod est dicere: Non secundum diuinitatem dedit uocem, sed secundum naturam humanam, in Hebreo habetur Emmanuel, id est nobiscum Deus.

 Diceret aliquis: Non est multum culpanda terra, si contra eum est commoda, cum nobiscum existeret, id est homo esset sicut et nos. Ad hoc autem addit: uere culpanda est. Nam nobiscum 151 existens susceptor noster est, id est medicus et patronus. Quod est dicere: Ideo homo factus est, ut medicus noster sit et patronus morte sua. Et ideo adhuc culpanda est, quia recens Deus non est: sed Deus Iacob: ille Deus quem coluit Iacob, eternus scilicet Deus. Que ergo maior insania quam contra Deum et medicum et patronum suum aliquem insurgere? Diceret aliquis: Quid mirum si contra eius uocem est terra commota? Fuitne ad aliquid utilis uox illa? Ad hoc ergo respondendo, ad uidendum  que utilitas per uocem illam contigit, adhortatur exponendo ipsam utilitatem sic: Dixi quod Dominus dedit uocem, que tamen ualde utilis fuit: et si queratis ad quid utilis fuit; uenite fide, et uidete intellectu opera Domini, que per illam uocem posuit prodigia, id est mirabilia, super terram, id est super Ecclesiam, que est terra eius. Bene uero dicit super terram. Nam ad similitudinem ciuium supernorum, posuit illa opera in terra. Exponit autem opera, sic: Scilicet est auferens bella, id est inimicitias quas habebant erga Deum et proximum, male uiuendo. Et non in paucis gentibus: sed auferens bella, usque ad finem terre, id est ubique terrarum. uel sic: Et non in parte tantum auferens bella, sed usque ad finem terre, id est usque adeo ut finiatur in eis  omnis terrenitas. Et hoc est ac si dicat: Pacem dedit terre sue, et erga Deum et erga proximum, quam pacem habent ciues superni. Unde angeli in eius natiuitate cecinisse leguntur: »Gloria in altissimis Deo, et in terra pax hominibus,« etc.  Et ipse in Euangelio: »Pacem meam do uobis, pacem relinquo uobis .« Ut autem ex toto auferantur bella, conteret, id est destruet in terra sua, arcum, et confringet arma et scuta, id est ex toto destruet. Et exponit quomodo destruet, sic: Scilicet comburet hec omnia igni, id est consumet Spiritu sancto. Per arcum quidem designatur dolositas et contra Deum et contra proximum. Per arma uero, manifesta impugnatio . Per scutum, falsis rationibus errorum defensio. Que omnia destruit in suis Deus, quoniam aliter pax eis plena non adesset.

Ostensa utilitate uocis, adiungit etiam ipsam uocem ad ipsorum quibus agit instructionem, ut eius uerbo credant. Dixi quod Dominus dedit uocem hanc scilicet: uos membra mea futuri, uacate a terrenorum sollicitudinibus, et idolorum cultibus, et sic uidete intellectu, quia aliter non intelligeretis quoniam ego, qui uobis loquens sum homo, Deus uestrum sum, secundum quod in Euangelio ipse ait: »Ego principium, qui et loquor uobis :« et ego, qui Deus sum, exaltabor in gentibus ad presens. Unde Apostolus: »Cecitas contigit in Isrel ex parte, ut plenitudo gentium intraret «  Et in terra exaltabor in fine mundi, id est in Iudea. Unde propheta: »Reliquie salue fient .« Et in Psal. XX: »In reliquiis tuis preparabis uultum eorum.« Quod est ac si dicat: Cultus meus exaltabitur ad presens ubique gentium; in futuro uero apud Iudeos. Repetit autem hoc quod superius dixerat: Dominus uirtutum, etc. Inculcando ut ipsum uerbum hic positum commendet, sic: Hanc uocem quam posui uacate, etc., bene credere debetis. Non est enim uox cuiuscunque, sed ille hanc protulit, qui est Dominus uirtutum, et susceptor noster et Deus Iacob. Hoc uero ut superius exponitur.



IN PSALMUM XLuI.


Titulus quadragesimi sexti. In finem pro filiis Chore psalmus. Quod sic exponitur: Psalmus iste compositus est pro filiis Chore, id est pro utilitate filiorum Crucifixi, tendentium in finem, id est in consummationem ueri boni: introducuntur hic apostoli, adhortantes omnes filios Chore, ad laudandum Deum opere et affectione, et etiam uoce exsultationis. Adiungunt uero plures causas quare debeant laudare, quia scilicet excelsus est et terribilis, et quia celum ascendit, et omnem mundum sibi subiugauit. In fine autem ostendunt quomodo subiugauit.

152 Omnes gentes, plaudite manibus. Ac si dicat: Non solum Iudei, ut in lege ueteri; sed uos omnes  gentes, et Iudei et gentiles, plaudite Deo Christo manibus, id est gaudete in Dei laude bonis operibus: a similitudine illorum qui pre nimia letitia manibus plaudunt. Quoniam autem manibus operamur, pro operibus manus ponuntur. Et non solum manibus plaudatis, sed et iubilate Deo, id est laudate Deum iubilo, id est letitia interiori, que nec litteris nec syllabis exprimi potest. Et sic iubilate ut perseueretis in uoce exsultationis, id est in uoce exsultandi eum laudando et eum predicando. Dicit enim idem in Euangelio: »Qui me confessus fuerit coram hominibus, confitebor et ego eum coram Patre meo :« Et ecce cause quare debetis ei plaudere, iubilare et exsultare, quoniam ipse Christus qui in passione uilis uisus est, quasi seruus:  Dominus excelsus est omnium. Iuxta quod alibi Psalmista: »Eleuata est magnificentia tua super celos .« Et qui uisus est perterritus, terribilis erit iniustis in futuro. Unde beatus Gregorius: »Et placidus iustis, et terribilis apparebit iniustis.« Et Apostolus: »Horrendum est incidere in manus Dei uiuentis :« et qui uisus est et impotens, rex magnus est. Et uere magnus. Nam rex est super omnem terram. Unde alibi: »Ego constitutus sum rex ab eo .« Et in hoc apparet eum magnum regem et Deum esse, qui nobis quoque seruis suis subiecit populos Iudeorum; fideles scilicet et gentes misit sub pedibus nostris, id est multum nobis subiecit; a simililitudine illius qui subiicitur pedibus alicuius. Quod  est dicere: Credituros ex Iudeis et gentibus, regimini nostro subdidit; et in hoc apparet quod multo magis ipsi subditi sunt. Hoc autem quod gentes nobis subiecit, non contigit ex earum meritis, sed ipse elegit nobis hereditatem suam, id est ex electione misericordie sue subiecit nobis gentes, que sunt hereditas eius quam per nos excolit. Quoniam autem non omnes sunt hereditas eius, exponit quam hereditatem elegit. Sic scilicet elegit speciem Iacob, id est speciositatem gentium, figuratam per Iacob. Per Iacob enim, qui benedictionem maiori fratri subripuit, gentes prefigurate sunt, que in locum Iudeorum erant snccessure. Quem Iacob dilexit Dominus, Esau neglecto, de quo scriptum est:  »Iacob dilexi, Esau autem odio habui .« uel aliter: Elegit speciem Iacob, id est speciosum Iacob, id est illos de gentibus qui speciosi sunt minoribus, luctatores et supplantatores uitiorum. Quem Iacob dilexit, id est quos speciosos dilexit ante mundi constitutionem, in prouidentia sua. Et ideo adhuc plaudite, iubilate et exsultate, quia ipse Deus ascendit celos, qui simplex homo uidebatur. Et hoc in iubilo apostolorum, id est gaudentibus nobis apostolis interiori letitia, que iubiium dicitur. Et ipse Dominus existens omnium ascendit in uoce tube, id est in attestatione angelorum uoce elementari facta; que fuit ad modum soni tube manifesta; ideoque uox tube dicitur, quia angeli dixisse leguntur: »uiri Galilei,« etc.   Ergo quia sic ascendit, et quia excelsus, et terribilis et rex magnus: psallite Deo nostro, id est, bene operamini ad laudem eius, quia Deus noster est. Dico psallite. Et regi nostro psallite, id est psallite ei quia rex noster est. Psallite uero toties repetit, ut magis exhortetur. Et non solum quia rex noster est, id est nostrum apostolorum. Sed quoniam Deus est rex omnis terre, id est omnis modi terre, psallite ipsi. Et hoc sapienter, id est sicut psallendum est, non cum arrogantia et negligentia. Diceret aliquis: Quare dicis quod rex est omnis terre, cum non sit Deus nisi Iudeorum? Ad hoc uero sic addit: Bene posui omnis terre. Non enim super Iudeos tantum, sed etiam regnabit Deus super gentes. Exponit uero super quas gentes, sic:  Non autem sic regnabit, ut modo non regnet, sed et nunc sedet in eternum, sessurus super sedem sanctam suam, 153 id est super eos de gentibus sedet, qui sunt sedes sancta sua, ut eos dirigat de bono in melius. Unde Propheta: »Regni eius non erit finis .« Quereret aliquis: Quomodo sibi regnum in gentibus parauit? Ad quod sic respondet, quod principes populorum, id est reges, duces, et ceteri congregati sunt ad fidem; non cum recenti Deo, sed cum Deo Abraham, id est cum Deo eterno, quem coluit Abraham, uiuendo bene, non dissentiendo ab eo, uiuendo peruerse. Et per principes sunt congregati minores. Posset etiam queri: Suntne per liberum arbitrium congregati? Respondetur: Nequaquam. Sed per nos qui sumus  dii terre, id est Ecclesie, que Dei terra est; uel dii terre, id est deificati ex terrenis, quod prius eramus. Quoniam dii terre, nos scilicet, fortes in constantia predicationis, uehementer eleuati sunt in potentia miraculorum, »Domino cooperante, et sermonem confirmante sequentibus signis .« Et per predicationem et miracula illorum deorum congregati sunt principes populorum. Dii quidem apostoli bene dicuntur, eo quod dii filii sunt spirituales: et in sanctitate uite prout possibile fuit, Christo, qui Deus est, exstitere conformes: et in celis quoque post carnis absolutionem, eius sunt glorie participes. Unde per Psalmistam dicitur: Ego dixi: Dii estis .



IN PSALMUM XLuII.


Titulus quadragesimi septimi: Psalmus cantici, filiorum Core secunda Sabbati. Quod sic exponitur: Psalmus, id est tractatus iste est psalmus cantici, id est tractatus letitie, continens fundationem Ecclesie. Unde debet haberi letitia ab omnibus fidelibus. uel psalmus letitie, id est ostendens in quanta letitia fuerit Ecclesia in ipsius fundatione. In hoc psalmo introducuntur filii Core: apostoli scilicet agentes de hoc quod significatum est, per hoc quod contigit in secunda Sabbati, id est de re presignata per firmamentum quod creatum est a Deo in secunda Sabbati, quem Latini dicunt diem Lune, Hebrei uero, dies a Sabbato computantes, secunda Sabbati dicunt. Per firmamentum namque  quod a Deo factum est secunda Sabbati, post lucis creationem, prefiguratum est Ecclesie fundamentum; quod contigit post luculentam Christi resurrectionem, que resurrectio est nostri intellectus illuminatio. Unde etiam totum tempus a resurrectione Christi usque ad finem mundi ab Augustino secunda Sabbati uocatur: eo quod per totum tempus illud a Deo Ecclesia fundatur de generatione in generationem: sicut in secunda Sabbati accipimus firmamenti fuisse constitutionem. Que iure Ecclesie firmamentum appellatur, eo quod in uirtutum perfectione firmatur. De qua Dominus Petro in Euangelio dixisse legitur: »Super hanc petram edificabo Ecclesiam meam, et porte inferi non preualebunt aduersus eam .« De hac autem  Ecclesie fundatione in hoc psalmo apostoli agunt, dicendo quanta exsultatione omnium gentium sit facta ex Iudeis et gentibus: et quam constans sit ne aliquo modo metu terrenorum principum deficiat, sed exemplo constantie et admiratione sue gloriose fundationis eos ad sui conformitatem attrahat. Et quia talis ab eo fundata est, ostendit Dominum Christum magnum in hoc uideri et laudabilem, ut auditores in laudem sui alliciat. De cuius fundatione ciues qui in ea sunt ex Iudeis et gentibus iubet letari: gentesque que imperfectiores sunt, fideles de Iudeis perfectiores imitari: et, ut tantummodo bonos emulentur, a falsis predicatoribus cauere hortatur. Agit autem ideo de hac Ecclesie gloriosa fundatione, ut eos qui nondum ciues eius sunt, ad eam inuitet accedere;  factosque iam ciues sic admoneat in ea perseuerare:

Magnus Dominus iehsu. Non dico quantum ad corporis magnitudinem, sed quantum ad potentie sublimitatem. Et laudabilis, id est, dignus laude. Et hoc nimis, id est, super humanam facultatem in ciuitate Dei nostri: eius Christi scilicet in monte sancto eius. Quod est dicere: Dominus iehsu qui 154 magnus et laudabilis apparet in fundatione ciuitatis sue, id est ecclesie, que est mons sanctus eius, id est in uirtutibus excelsa facta ad modum montis: ipse iehsu non solum uidebitur esse Dominus, sed et Deus esse cognoscetur in domibus eius ciuitatis, id est in consideratione fidelium qui sunt domus eius ciuitatis: quos ipse inhabitat, et in  omni uirtute confirmat. Quod est dicere: Non solum per gloriosam ciuitatis sue fundationem, Dominus esse magnus et laudabilis apparebit; sed etiam per admirabilem domorum ciuitatis eiusdem firmitatem eum Dominum esse constabit. uel sic: A quocunque non cognoscetur Deus; in domibus eius ciuitatis cognoscetur esse Deus, in fidelibus scilicet. Et cognoscetur cum suscipiet eam ciuitatem ad conseruandum, in tribulationibus ne deficiat: a similitudine patroni, qui oppressum ab aliquo suscipit ut protegat. Quoniam uero dixerat magnum esse Dominum et laudabilem in ciuitate, posset queri: Quare laudabilis est in ciuitate? Ad hoc autem respondet, interponendo causam quare magnus et laudabilis uidere debeat in ciuitate, sic: uere magnus et laudabilis  est in ciuitate: nam illa ciuitas Regis magni, Domini Iesu scilicet, fundatur ab ipso Rege, id est firma constituitur: et hoc cum exsultatione uniuerse terre, id est sic fundatur quod omnes populi et gentiles et Iudei exsultant in eius fundatione. Et quia possent intelligi exsultare sicut non essent in illa ciuitate, ostendit ex eis utrisque eam constitui, cum addit: Et ipsa ciuitas est mons Sion: et latera aquilonis, id est constituitur ex monte Sion, et ex lateribus aquilonis, id est ex Iudeis et gentibus. Mons uero Sion Iudeorum plebs dicitur: non quod in uirtutibus esset sublimis, sed quantum ad Dei cultum quem exercebat, et eum exercendo Deum contemplabatur, quo cultu gentium infidelitas carebat. Latera quidem aquilonis, id est diaboli gens  dicitur: eo quod eius diaboli satellites existentes, eum semper ducem habebant: a similitudine clientum, cui cum Domini sui latus includant eum sequendo, eius latera dicuntur, id est, constipatores laterum eius. Aquilo uero diabolus dicitur, eo quod cum a feruore caritatis diuine frigidus sit, alios sibi consentientes in hoc frigidos facit, et sic ab opere bono steriles: ad modum aquilonis, qui, cum frigidus uentus sit, terram frigidam faciendo stringit, et a generatione florum detinet.

Unde in Canticis sponsus: »Surge, aquilo, et ueni, auster, etc. .« Quoniam autem dixerat: Cum suscipiet eam ciuitatem in tribulationibus ut conseruet, posset queri: Quare ergo est ciuitati necessarium ut eam suscipiat? Ad quam interrogationem  sic respondet: Ideo necessarium est ut suscipiat, quoniam ecce ad presens reges terreni congregati sunt, id est congregabuntur. Et exponit quomodo congregabuntur, cum addit scilicet: Conuenerunt, id est conuenient in unum malitie affectum, ut ipsam ciuitatem persequantur; et ipsi qui ad hoc conuenient uidentes eam sic esse fundatam, scilicet ex monte Sion, et lateribus aquilonis, et cum exsultatione uniuerse terre; et Dominum eius esse magnum et laudabilem admirati sunt, id est admirabuntur eius firmitatem et constantiam; et admirando conturbati sunt, id est conturbabuntur bona conturbatione, dolendo quia eam persecuti fuerint, et conturbati commoti sunt, id est commouebuntur  de infidelitate ad fidem, de prauitate ad iustitiam: et non parum conturbabuntur, sed usque adeo quod tremor apprehendit, id est apprehendet eos: tantus uidelicet timor, qui etiam tremore corporis ostendatur. Bene quidem ponit, apprehendet, ipsi nitentur, instigante diabolo euadere mortem frustra: nam adeo persequetur eos, quod etiam comprehendet; a similitudine illius qui, cum nititur euadere, comprehenditur. Ostendit autem ad quid commouebuntur per conturbationem, sic: Dixi quod tremor apprehendet eos: et ibi, id est in illo tremore non infructuosi dolores, 155 sed ut parturientis, id est similes doloribus parturientis, que ad hoc dolorem patitur ut post pariat. Quod est dicere: Ex doloribus huius tremoris sequetur partus sanctitatis  et bone operationis.

Ne uero putarentur per liberum arbitrium esse conturbandi et commouendi, addit: Et hoc quod conturbabuntur non erit ex eis; sed tu, Deus Christe, in Spiritu sancto uehementi ad hoc, id est forti et efficaci, conteres, id ex toto in eis destrues, naues Tharsis, id est discursus et sollicitudines explorationis, gaudii mundani scilicet. Quod est dicere: destrues hoc in eis, ne sint discurrentes et solliciti in explorando, quo modo in mundanis gaudere queant. Quod est equipollens ac si poneret: Destrues in eis sollicitudinem terrenorum, ne in eis gaudere querant, et sic suis faciet esse conformes. Sollicitudines uero naues dicuntur, eo quod per eas cogitando discurrimus, sicut nauibus per mare  discurritur. Tharsis quidem interpretatur exploratio gaudii. Secundum Remigium uero apud Hebreos interpretatur mare, secundum quod sic exponitur. Conteres naues Tharsis, scilicet destrues in malo, edificaturus in bono: ipsos reges qui dicuntur naues maris, id est huius mundi, eo quod ad similitudinem nauium, que deferunt homines per mare, deferant ipsi quoque subditos imperii sui regimine. Mundus autem mare dicitur, eo quod ad modum maris turbine tribulationum uberrimo conturbatur. Cum uero dicit, sicut audiuimus, etc., ostendit uerum fuisse prophetarum de Ecclesie fundatione testimonium, cum in ea penitus que ab eis predicta sunt uideantur esse completa: ut per hoc innuat Ecclesie fundamentum haudquaquam esse uile quidlibet et abiectum,  cum tantorum uirorum antiquissima fuerit auctoritate confirmatum. Quod sic continuatur: Ergo quia sic est fundata Ecclesia ex utroque populo, ut supra diximus; et adeo constans, ut non solum non cedat, sed etiam superet, sicut a prophetis fuerat predictum; reuera affirmare possumus quod, sicut audiuimus auditu intelligentie in libris prophetarum, sic uidimus completum in ciuitate Domini uirtutum, id est exercituum supernorum scilicet in ciuitate Dei nostri, id est Christi, non in ciuitate alterius Domini uirtutum: dico cum nullus alius sit preter eum Dominus in Ecclesia uidelicet. Exponit autem quid sit in ea completum, sic: Hoc scilicet uidimus completum in ciuitate Domini uirtutum, quod Deus fundauit  eam fundatione mansura in eternum. Posset queri. Quibus ministris? Respondetur: per nos uidelicet fundauit, sic: Quia in primis suscepimus misericordiam tuam, o Deus Christe, id est Spiritum paracletum, per cuius donum hominis misertus es, ideoque misericordia dicitur: et hoc in medio templi tui, id est in manifestatione templi tui.

Quoniam autem ea que in medio ponuntur manifesta sunt, medium pro manifestatione ponitur. Quod est dicere: Adeo suscepimus Spiritum sanctum, quod eius per nos in miraculis gratia cooperante manifestetur per hoc nos esse templum tuum. Et per nos iustos factos, o Deus Christe, secundum nomen tuum, id est secundum mensuram nominis tui: sic et, id est etiam, laus tua est magna, scilicet usque  in fines terre dilatata est. Quod est dicere: Adeo dilatauimus laudem tuam, ut ubique terrarum diuulgetur, sicut hoc nomen quod est Deus, uel aliud equipollens huic nomini, diuulgatur in omni loco terrarum. Sicut apud Hebreos hoc nomen quod est Hel; apud Grecos uero , et apud ceteras gentes alias nomina huiusmodi. Quoniam autem posset in omni regione diuulgari laus Dei, et in unaquaque in paucis, ne pauci uiderentur esse, addit: Et non apud paucos laus tua diuulgatur, sed dextera tua, id est potentia tua, uel pietas tua plena est iustitia, id est iustis. Quod est ac si diceret: Non sunt pauci iusti quos pietas et 156 potentia tua per nos acquisiuit, sed multi. Omninoque plenus eis es, et circumdatus, a similitudine manus, que cum multa  teneat plena est ipsis et referta. Dextera uero ponitur pro potentia, eo quod in dextera potior uirtus sit et potentia quam in sinistra. Ponitur quoque pro pietate, eo quod per eam labenti subuenit, sicut dextera cuiuslibet labenti sepius auxilium porrigit. Hoc autem quod dicit per se Dei laudem diuulgatam esse, non dicit ex superbie tumore, sed ex gratiarum actione. Adhortatur autem huius ciuitatis ciues, ut Dei iudiciis letentur: cognoscendo ea esse iusta, non de eis murmurantes, sic: Ergo quoniam a Deo firmiter Dei ciuitas est fundata, talique regi subiecta, uos ciues eius letamini ad eius laudem, scilicet letetur mons Sion, id est collectio fidelium de Iudeis: et exsultent filie Iude, id est  fideles de gentibus, quos peperit in fide Iuda, id est confessio predicatorum primitiue Ecclesie de Iudeis. Quod est dicere: quos acquisierunt Deo predicationis sue confessione, ideoque dicuntur eorum filie; et bene filie dicuntur, non filii, eo quod in uirtutibus speciosissimi sunt. Species enim maior inesse solet filiabus quam filiis. Iuda uero confessio interpretatur. uel filie tue, id est primitiue Ecclesie, que fuit de tribu Iuda. Dico letentur et exsultent: et hoc propter iudicia tua, Domine: quia tu iudicasti Ecclesiam ex Iudeis et gentibus constituere. Exhortatur quoque filias Iude ut imitari studeant omnimode fideles perfectos de Iudeis, id est predicatores qui perfectiores sunt, cum longius unius Dei notitiam habuerint.

 Dixi uobis, o filie Iude, exsultetis; hoc etiam admoneo: circumdate Sion, id est imitamini perfectos de Iudeeis, inuestigando eorum sanctitatem; a similitudine alicuius, qui aliquem circumdat, et circa eum uersatur, ut eius actus inspiciat: et ut perfecte imitemini, complectimini, id est diligite eam. Quoniam diligentium est complecti, ponit complecti pro diligere. Exponit per partes quomodo imitentur, cum addit: Dico circumdate Sion, id est imitamini: hoc modo scilicet: Narrate aliis in turribus eius, id est in conformitate predicatorum eius primitiue Ecclesie; qui dicuntur turres, eo quod inexpugnabiles sunt a uitiis, Ecclesiamque sanctitatis a fortitudine ad modum turrium munientes. Et non solum in narratione imitamini, sed, ut in uirtute eam Sion  imitemini, ponite corda uestra, id est considerationem cordium uestrorum in uirtute eius, id est considerate quantam habeat uirtutem, ut et uos in uirtute ipsi conformemini. uirtutem dicit, uel uim constantie eius, uel caritatem quam habet erga Deum et proximum; que antonomastice dicitur uirtus, eo quod aliis uirtutibus excellentior sit. Dixi: narrate in conformitate turrium; ne uero seducamini a falsis apostolis, »qui ueniunt ad uos in uestimentis ouium, intrinsecus autem sunt lupi rapaces ,« distribuite, id est sequestrate domos eius Sion, id est turres, ab illis pseudoapostolis. Quod est dicere: Discretionem habete inter pseudoapostolos et turres, ut sic enarretis in conformitate turrium in progenie altera successura,  non solum in hac presenti. uel sic: Enarretis non solum in persona uestra, sed etiam in, id est per, progeniem alteram successuram. Quod est ac si dicat: Si conformaremini pseudoapostolis, non essent auctorizabiles enarrationes uestre, neque recitarentur de generatione in generationem; sed conformamini turribus, et hoc quod enarrabitis auctorizabile erit. Enarrabit etiam aliis altera generatio successura, et hoc enarretis per progeniem alteram, id est, hoc enarratum a uobis enarret progenies altera. Quoniam hic, id est in Ecclesia, est Deus; et non alienus, sed Deus noster Christus; usque in eternum, id est quandiu mundus iste durabit; et usque in seculum seculi huius subsecutiuum, nunquam dimissurus eam. Et non sic est in ea, ut nichil  ibi operetur; sed ipse idem Deus noster reget nos, ne a uia sua distorqueamur 157 usque in secula sempiterna: hoc autem dicit ut infideles esse filios Ecclesie plus inuitet.



IN PSALMUM XLuIII.

Titulus quadragesimi octaui. In finem filiis Core. Psalmus Dauid, quod sic exponitur: Psalmus iste est Dauid prophete uel apostolorum. Dauid dico loquentis filiis Core, ut nitantur esse filii usque in finem filiationis, id est in quantum esse queunt filii. Quod est dicere ut sint filii in perseuerantiam et perfectionem. Intendunt autem in hoc psalmo apostoli uel prophete reuocare omnes filios Core, et in Iudeis et in gentibus, et perfectos et imperfectos, et  diuites et pauperes ab iniquitate: ab hac scilicet ne confidant in uirtute sua, et ne glorientur in multitudine diuitiarum suarum; ostendendo solam iniquitatem causam esse quare in futuro timeant et damnentur, sic ut nunquam redimantur; et ut magis eos ab iniquitate reuocent, iustos non esse redimendos affirmant. Ut autem ad hanc instructionem eos quibus loquuntur reddant attentos, adhortantur eos ad audiendum, sic ut percipiant, promittendo se sapientiam locuturos, et non impremeditate; quam etiam non a se habebunt, sed a magistra ueritate interius ipsis presidente.

Audite auribus cordis hec que uobis dicturus sum, o omnes gentes, id est omnes fideles de gentibus: et uos fideles de Iudeis qui habitatis orbem, id est qui  non mobiles et horarii estis in orbe, id est in perfectione uirtutum; sed habitantes et immobiles percipite hec auribus, id est, sic audite hec exteriori auditu, ut etiam corde percipiatis. Orbem, quod idem est quod et rotunditas, pro perfectione ponit. Quia sicut corporibus rotundis sordes adherere nequeunt, sic nec uitia adherere possunt in uirtute perfectis. Non autem solummodo Iudeos ideo orbem inhabitare dicit, id est perfectionem, quod etiam multi de gentibus non inhabitassent, et adhuc inhabitent; sed quia quidam ex Iudeis in primitiua Ecclesia perfectiores aliis exstiterunt, dixit uniuersaliter: audite, omnes gentes, et omnes qui habitatis orbem. Hoc autem exponit per partes, sic: scilicet audite hec, non solum perfecti, sed et quique terrigene,  et quique filii hominum, id est et omnes terrenis adhuc inherentes, qui imperfecti estis: et filii hominum, id est ratione utentes ut homines, qui perfecti estis; et non solummodo diuites aut pauperes, sed et hoc audiat diues, et hoc audiat pauper: in unum concordie eundo, id non remisse unus, et intente alius, sed ambo intente. Diues quidem audiat, ut discat in diuitiis non gloriari, cum ostendero eas damnationem operari, plus quam salutem. Pauper autem, ut hec eadem intendendo, de paupertate consoletur, diuitias spernendo. Reddit autem eos ad audiendum intentos, sic: Dixi, audite, et audiendus sum. Non enim uana loquar et inutilia, sed os meum loquetur sapientiam, id est tale quid quod ad sapientem uitam pertinebit: et hoc non impremeditate  loquar, sed meditatio cordis mei proferet prudentiam, id est sapientiam. Bene quidem ponit, humiliando se, non ego loquar, sed os meum loquetur: nam si poneret ego loquar, posset uideri quod de se illud haberet. Cum autem ponit, os meum loquetur, innuit quod non a se erit, sed os suum solummodo huiusce locutionis erit instrumentum; quod plane in sequentibus ostendit, scilicet quod non erit a se, sic: Dico quod os meum loquetur sapientiam: quam sciatis a me non esse, ut eam auctorizabiliorem habeatis; sed a magistra ueritate interius mihi presidente, et a sancto Spiritu. Ego namque inclinabo aurem meam in parabolam, a similitudine boni serui, qui ad audienda diligenter  uerba Domini, aurem inclinat. Inclinabo ego, id est affectabo aurem cordis in parabolam, id est ad opus parabole audiende interius, ab illa magistra ueritate: et postquam inclinata aure didicero, aperiam, id est manifeste ostendam propositionem meam, 158 id est parabolam, non solum ore, sed in psalterio, id est bona operatione. Quod est dicere: Non tantum ostendam uoce, sed et bona operatione; que ostensio per operationem multo efficacior est, quam per uocem solam.

Quoniam uero psalterium est quoddam instrumentum musicum, per quod cantilena exprimitur operatione manuum, psalterium pro bona operatione ponitur. Parabolam uero dicit hanc quam facturus est instructionem, eo quod non fiat apertis  uerbis, sed quasi per quasdam similitudines: cum ponit calcaneum pro statu, et cum dicit, »comparatus est iumentis ,« etc., huiusmodi: que etiam parabola propositio dicitur, eo quod ad correctionem aliorum proponatur: et quoniam ex huiusmodi locutionibus, cum obscure sint, questiones soleant generari, facta exhortatione incipit hoc quod promisit, sic: Dixi, audite, hoc scilicet: Cur timebo in die mala? Quod est ac si dicat: Beatus ille qui non timebit in die mala, id est in die iudicii; que erit dies mala, quantum ad impios: dies scilicet calamitatis et miserie. Quia, si fuerit in die mala ut timeam damnationem, cur timebo? id est que causa erit huius timoris? Hanc autem questionem non in se assumit, eo quod se timere  dubitet, cum timoris huius causa careat; sed ut in sui transfiguratione hanc questionem propositam ad utilitatem audientium soluat, et doceat eos ab iniquitate cauere, sic: Dixi, cur timebo: quod sic soluo: Ideo timebo in die mala, si timuero quod iniquitas circumdabit me, id est multum occupabit me. Quod est dicere: Quia conscius ero, si timuero, mihi multam iniquitatem inesse. Iniquitas dico calcanei mei, id est procedens ex affectione mea, quam scilicet in affectione gesserim. Affectionem uero calcaneum dicit; quod per eam animus cogitando graditur, sicut a corpore calcaneo itur. uel sic: Iniquitas, dico, prostratrix calcanei mei, id est destructrix status sanctitatis mee; que scilicet nunquam alio modo me tunc circumdabit, nisi hic sanctitatis  mee statum obruerit. Quia per calcaneum statur, pro statu calcaneum ponit. Status autem sanctitatis nichil aliud uidetur esse quam in sanctitate perseuerantia. uel sic: Iniquitas dico calcanei mei, id est perseuerantie mee. Ac si diceret: Non me circumdabit iniquitas, nisi fuerit iniquitas calcanei, id est talis in qua perseuerem usque in finem. Calcaneus uero, quia finalis pars est hominis, pro perseuerantia ponitur, que usque in finem procedit. Per hoc autem instruit ab iniquitatis esse perseuerantia ualde cauendum. Exponit autem qui sint illi qui habeant iniquitatem, ut consequenter ostendat eos hac de causa damnandos esse, ut sic auditores ab ea penitus absterreat. Dixi quod iniquitas circumdabit  me si timuero, tamen hac ego careo; sed hanc illi habent qui confidunt in uirtute sua interiori, id est qui sine Dei gratia sanctitatem suam, que nec etiam sanctitas est dicenda, ad salutem suam sufficere credunt. De quibus alibi Psalmista: »Gigas non saluabitur in multitudine uirtutis sue .« Et illi habent iniquitatem qui gloriantur non in Deo, sed in multitudine diuitiarum suarum, ponendo in eis spem quasi uera bona et summa essent. Quos confidentes et gloriantes quod huiusmodi sunt, frater non redimit, id est Christus, qui frater est omnium bonorum, quia participes erunt beatitudinis eius. Unde post resurrectionem de apostolis dixit: »Ite, nuntiate fratribus meis, etc. ;« Et alibi: »Quicunque fecerit uoluntatem  Patris mei, ipse meus frater,« etc. . Quod est dicere: Cum frater pro omnibus passus sit, ut omnes redimat passione sua, quantum ad suam pietatem: tamen non redimit eos quos supra dixi, quantum ad eorum iniquitatem; quia nolentes ei conformari repellunt a se redemptionem. Et cum non redimantur a fratre, redimet eos homo, id est Adam uetus homo, cui sunt conformes? Nequaquam. uel sic: Frater homo non redimit eos hic, id est Christus qui frater noster est, secundum quod homo, non redimit eos hic morte sua ab iniustitia eorum. Redimet ergo eos in futuro? 159 Minime. Et hoc est quod dicit: uere non redimet; nam non dabit ille frater Deo placationem suam, id est placationem eorum in futuro. Quod est  dicere: Non faciet pro eis orationem Deo Patri, per quam eius iram placet quam habet contra eos. Et hic non dabit eis pretium redemptionis anime sue, id est eorum. Quod est dicere: Mors eius que pretium est redemptionis anime iustorum, non erit pretium redemptionis anime iniustorum; quia confidunt et gloriantur, ut supra diximus. Et quia ille confidens et glorians non redimetur a fratre, laborabit ille miser, in eternum cruciandus in futuro.

Et prius hic adhuc, id est aliquantulum non diu uiuet prospere, uita ducente eum in finem, id est in uitam illam eternam. Iuxta illud Salomonis: »Prosperitas stultorum des ructio est illorum .« Dixi quod in futuro laborabit. Et hic  prospere degens, non uidebit interitum consideratione interiori, interitum, inquam, suum, quo in futuro laborabit. Obcecabitur enim ne uidere queat, cum uiderit in hoc mundo sapientes iuste uiuentes, morientes. Quod est dicere: Cum non uiderit hic sapientes propter iustitiam suam eternos fieri, sed etiam sicut iniustos morte corporea mori; non putabit se propter iniquitatem suam in futuro damnatum iri. Sicut enim in uiuificatione iustorum Deum opinatur impotentem aut neglectorem, sic etiam in sui damnatione eum arbitratur inualidum aut non ulcisci curantem: et quamuis non uideat interitum, in futuro tamen simul, id est interitu perpetuo peribunt stultus et insipiens: Stultus dicitur ille qui  cum aliquid non ignorat, illud tamen ex negligentia dissimulat. Et sic potest dici non uidens, ad utilitatem scilicet suam non uidens. Insipiens uero dicitur, qui penitus ignorat, cuius damnatio iusta est, quatenus ad hoc ne ignoraret laborare ex pigritia dimiserit. Unde Apostolus: »Ignorans ignorabitur .« uel sic: Dico quod laborabit: et cum hoc sibi continget, non uidebit in futuro interitum sapientum: cum tamen hic uiderit sapientes morte corporea morientes. Dico quod sapientes uidebit morientes; et non solum ipsi morientur, sed simul cum ipsis sapientibus, morte carnis insipiens et stultus peribunt. Quasi diceret: Si mortem sapientum possent effugere, tunc saltem qualicunque modo esset eis tolerabile. Sed cum nequeant istam  etiam euadere, constantissimum est eis maximum miseriarum cumulum imminere.

Notandum sane de iustorum hic impunitate, de iniquorumque pariter idcirco agi damnatione, ut et impios iustorum impunitatis ostensione ad eorumdem iustorum conformitatem attrahat, et ipsos impios futuri interitus comminatione a sua perseuerantia iniquitatis exterreat. Notandum quoque de iniquis et singulariter et pluraliter, idcirco quia, cum in eis sit personarum multiplicitas, est etiam in eisdem iniquitatis unitas. Sequitur: Et relinquent, etc. Quod sic continuatur: Dixi quod peribunt, et pereundo non secum deferent diuitias ad eorum solatium, quarum congregandarum fuerit eis usque adeo studium, sed relinquent diuitias suas alienis:  nam etsi filiis relinquant, ipsi tamen filii erunt ab auxilio eorumdem patrum alieni. Non enim eis beneficio aliquo poterunt auxiliari, cum meritis suis exigentibus fuerint in perpetuo damnati; et cum ipsi tot hic domus amplissimas edificauerint, nulla post mortem domorum illarum eis supererit, sed sepulcra illorum erunt domus illorum in eternum, id est quandiu mundus iste durabit. In domibus autem amplis nullam utilitatem habebunt, nisi uanam famam; nam tabernacula eorum, id est domus illorum, que nec etiam domus dicende sunt, sed tabernacula, cum ad modum tabernaculorum sint transitoria, uocauerunt nomina sua in terris suis, id est causa erunt quare solummodo uocentur eorum nomina; et non in longinquis terris, sed tantum in  terris suis. Dicetur 160 enim: Hec domus fuit Octauiani, hec autem Pompeii, et de ceteris similiter: et hoc in progenie presenti et progenie futura, id est in multis progeniebus. Quod uero sequitur: et homo, etc., causa est quare laborabit iniquus, sic: Dixi quod iniquus laborabit, et merito; quia ipse homo, id est qui erat humane nature et deberet habere se ut homo, rationabiliter scilicet, non ut iumentum irrationabiliter: cum in honore positus esset, id est factus rationalis ad similitudinem Dei, quod honorabile nimis est: non intellexit, id est intelligere non curauit; cum ex ratione posset intelligere interitum suum, eumque bene uiuendo effugere: Sed comparatus est iumentis, id est comparabilis  factus est iumentis, secundum insipientiam, ut irrationabiliter se haberet. Ne uero putaretur falso comparatus, addit: Et hoc modo comparatus, quod similis factus est illis, in insipientia; dixi quod insipientes sunt ut iumenta: et hec uia ipsorum, id est hec insipientia per quam incedunt augmentando de die in diem: ideoque uia dicitur, erit ipsis scandalum, id est causa scandali, scilicet eterne mortis. uel sic: Dixi, positi sunt in honore, id est in rationalitate. Et hec rationalitas, que uia ipsorum esset ad uitam, nisi se ab ea distorquerent, quoniam eam postponunt, erit scandalum ipsis, id est causa scandali. Dixi quod iniqui comparati sunt iumentis in insipientia. Non autem eis sufficiet quod insipientes effecti sunt, sed et postea quam insipientes sunt,  complacebunt aliis insipientibus per se factis in ore suo, id est in suggestione oris sui. Quod est dicere: Suggerent aliis ore, non solum exemplo, confidere in uirtute, et in diuitiis gloriari, quod summa insipientia est. Et hec eorum suggestio eis quibus fiet complacebit, et conformabuntur.

Quoniam igitur insipientes ut iumenta facti sunt, et aliis in ore suo complacebunt, positi sunt, id est ponentur in inferno ut sint sicut oues, id est deuorentur a morte perpetua ad similitudinem ouium, que ad hoc nate sunt ut deuorentur. Ne uero putarentur sic deuorari, ut ex toto perirent sicut oues, et sic postea mortis tormenta non sentirent, addit: mors depascet eos, id est ita consumet ut tamen in tormentis uiuant; ad modum herbe, que cum depascatur,  tamen restat: hoc autem dicit ad exaggerationem calamitatis eorum. Melius enim esset ex toto mori, quam depasci. Dico quod depascentur a morte. Et ut magis doleant, iusti, quibus hic dominantur, et quos affligunt, dominabuntur eorum, id est iudicabunt eos: in matutino, id est in matutina resurrectione. Iuxta illud: »Iudicabunt sancti nationes, et dominabuntur populis .« Et auxilium eorum iniquorum in inferno positorum ueterascet, id est deficiet, ad similitudinem uestis ueteris que deficit. Quod est dicere: Non ibi amicorum suorum obtinebunt auxilium: hoc autem quod auxilium ueterascet, procedet a gloria eorum, id est gloria superbie quam hic habent erit inde causa. uel aliter: Auxilium, quod nunc exspectant a gloria corum, in  inferno eis positis deficiet. Dico quod mors sic depascet eos, et non redimentur a fratre. uerumtamen quamuis uidear similiter perire et non redimi, cum hic omnibus miseriis subiaceam, Deus redimet animam meam de manu, id est de postestate inferi. Quod est dicere: Quamuis carnis mortem subeam, tamen mors Domini redemptio mea erit, ne infernum intream, cum hoc sit quod acceperit me, id est humanitatem meam ut me redimeret. Per hoc autem innuit quod similiter alios sibi conformes redimet. Et ideo quia impii depascentur, et anima mea et mihi conformium redimetur, tu, iuste quilibet, ne timueris illum qui simpliciter est homo, nec etiam deificatus, iniquum scilicet, cum diues factus fuerit  ipse homo, et potens ad affligendum te. Et cum multiplicata fuerit hic gloria, id est excellentia domus eius, quoniam non omni tempore durabunt hec.

Sed cum homo interierit morte corporis, non sumet omnia, id est non habebit aliquid 161 diuitiarum, unde contra te in futuro superbiat. Neque descendet cum eo in infernum gloria domus eius, in qua gloriatur et superbit. Et uere non sumet aliquid, neque exaltabitur gloria domus eius: quia anima eius, id est sensualitas eius benedicetur, id est exaltabitur tantum in uita ipsius. Quod est dicere: uere in futuro non exaltabitur, quia tantum in hac uita sensualitas eius exaltabitur in omnimoda uoluntate. Ostensio quasi a repetitione. Anima eius, dico, dicentis sibi: Benefac anime tue in omni uoluntate.  Nam cum benefeceris ei, confitebitur tibi, id est laudabit te aliquis dicendo te probum et dapsilem. Sequitur: Introibit, etc. Quod sic continuatur. Ita dicet iniquus secum, scilicet confitebitur, etc., et benefaciet anime sue. Et tamen quamuis hic sibi benefaciat, introibit usque in progenies patrum suorum, id est usque in infernum: quo introierunt progenies aliorum iniquorum, quorum filius est in malitia. uel sic: Usque in infernum quo introierunt diaboli patres eorum per superbiam suam: qui dicuntur progenies, id est gignentes eum iniquum in infidelitate. Et postquam introierit, usque in eternum non uidebit lumen, id est Dei cognitionem. Et ideo introibit, et non uidebit, quia homo cum in honore esset, etc. Hoc autem ut superius exponitur:  quod ideo repetit, ut eum a iumentorum similitudine retrahat.



IN PSALMUM XLIX.

Titulus quadragesimi noni: Psalmus Asaph. Asaph, Eman, Ethan, Ydithun, quatuor modulatores fuerunt: qui modulatoribus aliis preerant, qui Dauid Psalmos modulabantur. Hic autem non uidetur Asaph uox hec apposita ad quamlibet historie figuram, sed propter sui interpretationem. Asaph enim illud idem quod et Synagoga interpretatur; Congregatio uidelicet: ideoque hic ponitur psalmus, id est tractatus iste est Asaph, id est congregationis fidelium ante aduentum Christi. Sciendum autem collectionem illam ante aduentum Christi, non ideo dictam esse Synagogam, id est congregationem, quod  ad irrationabiles et coactos pertinet; quia multi eorum, cum perfectissimi essent, dicti sunt Ecclesia, id est conuocatio: quod ad rationabiles pertinet, et non coactos, qui sola conuocatione accedunt; sed secundum maximam partem, qui non ratione sua eos ducente ad hoc legi deseruiebant, sed timore pene, more irrationabilium animalium, que non ratione ea ducente, sed ui in unum congregantur. Introducuntur autem in hoc psalmo fideles ante aduentum Christi existentes, dicentes Deum qui per prophetas ante locutus fuerat, per Filium suum incarnatum mundo locuturum. Et sacrificiis legalibus que tantummodo signum noue legis exstiterant exinanitis, sacrificium laudis instituturum; quod in  peccatoribus non esse ostendit, ut ipsi sic a peccato, etsi non amore, saltem timore retrahantur. Ideo uero istos introducit Propheta, ut hoc quod hic prophetatur tantorum uirorum testimonio magis sit confirmatum.

Deus deorum Dominus locutus est, et uocauit terram. Quasi dicat: Ille qui Dominus est in rebus, et, cum Dominus sit, potestatem habet sua pro modo suo immutandi et disponendi; et qui Deus est, id est creator omnium, ideoque in omnibus credendus, et non talis Deus qui ab alio deificatus sit, quemadmodum multi fideles perfecti; sed Deus deorum, id est spirituum celestium, et pefectissimorum hominum; qui ideo dii dicuntur quia eius sunt diuinitatis participes: Iste Deus locutus est, id est  tempore plenitudinis per Filium populo suo loquetur; qui iam sepius antea per oracula prophetarum est locutus. Unde Apostolus: »Multifarie multisque modis olim Deus loquens Patribus in prophetis, nouissime locutus est nobis in Filio .« Et postquam fuerit per Filium locutus, uocauit terram a solis ortu usque ad occasum, id est uocabit ad fidem per predicatores de omnibus habitatoribus terre, a solis ortu usque ad occasum. Cum autem 162 subsequenter ponere deberet quid loquetur, interponit quod ex Iudeis nascetur, uel a Iudeis incipiet uocationem suam: ut Iudeos infideles, qui eum negaturi erant esse Deum, auctoritate sua conuictos, ad audiendum que locuturus est, et obsequendum inuitet. Interponit etiam ignem in conspectu eius  exarsurum, et tempestatem in circuitu eius esse futuram. Et eum celum, id est apostolos, et terram, id est mediocres fideles, a perdendis separaturum. Qui etiam apostoli annuntiabunt aliis, qui terra erunt, iustitiam eius Dei: ut cum hoc tanto ante tempore prophetizet, Iudeos incredulos ad audiendum et obediendum Christo et discipulis eius incitet. Adhortatur quoque ipsos celos ad Dei fideles futuros predicatione sua congregandum, ut innuat quantam iam, tanto ante tempore existens, huiusce rei habeat affectionem, et eamdem affectionem doceat aliis habendam esse. Hoc notato, ad uerba libri redeamus. Sequitur. Ex Sion species, etc. Quod sic continuatur: Dico quod loquetur per Filium incarnatum. Et species decoris eius filii procedet  ex Sion, id est ipse speciosus in innocentia, et decorus in omnibus uirtutibus, nascetur ex plebe Iudaica: que designatur per Sion, que turris est in Iudea. uel sic: Dico quod uocabit omnem terram; et species decoris eius Dei, id est predicatores eius, speciosi in innocentia et decori in uirtutibus, procedent ex populo Iudaico. uel sic: Aduocabit terram. Et species decoris eius terre incipiet ex Sion, id est primi speciosi et decori terre quos ipse uocabit, erunt de Sion: Ecclesia scilicet primitiuorum. In hoc autem Iudeos beneuolos reddit ad eum audiendum, cum ex eis nasci dignaturus sit, et ex eis uocationem suam incepturus.

Dixi quod Deus loquetur per Filium, et ipse Filius  Deus existens cum Patre. Et secundum hoc inuisibilis ueniet, non localiter, sed in notitiam hominum ueniet manifeste, id est manifestus et uisibilis secundum quod homo. Dico Deus et non recens: sed Deus noster, quem nos et patres nostri coluimus. Et ipse Deus non silebit se esse Deum. Quod est dicere: Et uoce et opere se ostendet esse Deum, secundum quod in Euangelio legitur: »Ego in Patre et Pater in me est .« Dixi quia ueniet, et postquam uenerit, ignis in conspectu eius exardescet, id est feruor dilectionis augmentabitur, ad modum ignis exardescentis; in conspicientibus eum speciali aspectu, in fidelibus scilicet. Et tempestas ualida, id est excecatio uehementissima: que ideo dicitur tempestas, quia eos ad modum tempestatis deiiciet,  et per illicita rapiet. Erit in circuitu eius, id est, in infidelibus, qui neglexerint ei appropinquare. Et erunt in circuitu eius, id est, in elongatione eius. uel sic: ualida tempestas, id est excecatio, erit in conspicientibus: non in diuinitate, sed in circuitu eius, id est in humanitate solummodo. Quod est dicere: In illis tempestas erit, qui eum simplicem hominem esse opinabuntur. Humanitas autem per similitudinem circuitus dicitur. Non quod in se diuinitatem localiter comprehendat, sed quod in ea occulte et spiritualiter ipsa diuinitas habitet. Cum enim intra rem aliquam habitamus, eadem re circumdamur. Quoniam autem dixerat, uocabit terram, et non exposuerat, ne hoc ignoraretur ostendit. Dico quod uocabit terram: et hoc modo, scilicet:  prius aduocabit, id est ad fidem uocabit celum, id est apostolos, qui sublimitate uirtutum dicuntur celum.

Ne uero putaretur amittere diuinitatem, propter assumptam humanitatem, addit desursum existens. In sublimi scilicet equalitate diuinitatis cum Patre: ac si sic diceret: Quamuis homo sit manifestus et uisibilis, et humana uoce uocans et loquens; tamen desursum erit. Per hoc autem Iudeorum perfidiam expugnat, qui eum hominem simpliciter esse mentiuntur. 163 Unde ipse testatur: »uos de deorsum estis, ego de supernis sum .« Dixi quod prius celum aduocabit. Et per celum aduocabit terram, id est alios fideles qui erunt terra eius, compluendi doctrina ipsorum apostolorum;  sicut terra a pluuia celi compluitur, ut per hoc sit fertilis. uolens per ipsum celum discernere a massa perditorum populum suum, id est terram suam. Quod est dicere: Per celum iam uocatum, uocabit et terram ad fidem, ut separet eam a perditis; et si non a conuersatione perditorum in presenti, saltem a conformitate eorum et in futuro a presentia quoque.

Sequitur exhortatio ad ipsum celum, que talis est: Dico quod per uos, o celum, aduocabit terram; et quoniam hoc tale uobis iniungetur officium, diligens huic officio adhibete studium. Scilicet predicatione uestra congregate in unitatem fidei: et hoc illi, id est ad honorem eius, non ad uestri extollentiam  sanctos eius, id est illos quos accedentes ad se fide sanctificabit. Determinat uero qui sint illi sic: Sanctos dico illos scilicet qui ordinant, id est qui ordinabunt testamentum, id est legem nouam eius, super sacrificia legis ueteris. Quod est dicere: sacrificia reputabunt inferiora, id est indigniora; et testamentum superius, id est dignius: a similitudine illius qui ordinat lapidem super lapidem, et cetera talia. Exhortatione interposita, redit ad hoc quod inceperat, sic: Dico quod aduocauit celum, et per celum terram; et ipsi celi annuntiabunt ipsis quos uocabunt iustitiam eius, quod ipse iustus est. Et quoniam ipse qui Deus est, Iudex est: quod est dicere, ut illos a peccatis exterreat, annuntiabunt eum iustum esse Iudicem, qui in futuro peccata ulciscetur.  uel hoc totum ab illo loco ubi dicit: Deus manifeste ueniet, usque ad audi populus, de secundo aduentu legi potest, de quo ideo interponit ut, cum ipsum Filium, quem loquentem uult introducere, terribilem Iudicem in secundo aduentu aduenturum ostenderit, incredulos ad audiendum, et illi obediendum, timore saltem instiget. Deus manifeste, etc. Quod sic continuatur: Dixi quod Deus per Filium loquetur et uocabit terram, et quod ex Sion erit species decoris eius. Et ipse Filius qui, cum humilis erit, non apparebit incredulis esse Deus, manifeste ueniet ad iudicium in futuro, id est cum potestate et maiestate. Et sic apparebit esse Deus, secundum quod in Euangelio legitur: »Tunc uidebunt Filium hominis uenientem in nube cum potestate  magna et maiestate .« Dico quod Deus Filius ueniet, qui non est recens Deus, sed Deus noster, quem colimus. Et ipse ueniens non silebit a uindicta, sicut in priori aduentu. Quod est dicere: ulciscetur in eos apparens in maiestate, qui negligent eum uenientem prius in humilitate. Exponitur autem quomodo ulciscetur, sic: uere non silebit; ignis enim elementariis exardescet in conspectu eius, id est in presentia eius. Notandum autem quod ignis iste non erit ille ignis eternus quo postea impii sine fine torquebuntur? Sed ut beatus Petrus affirmat, erit »In resurrectione mortuorum iste ignis, tantum altitudinis eris attingens, quantum diluuii inundatio conscendit ;« quo igne omnis eris feditas expiabitur; per  quem ignem fidelium corpora et anime simul coniuncte, sicut modo sunt, uelocitate summa sine lesione qualibet, Domino obuiam in era occurrent ad iudicium. Unde Paulus : »Rapiemur obuiam Domino in era,« impii uero peccatorum mole grauati, multum lesionis in se ferentes, transibunt ad iudicium, in eterni protinus ignis mittendi cruciatum. Sequitur: Et cum ignis ibi futurus sit, et in circuitu eius, id est circa cum localiter, uel in circuitu, id est in elongatis ab eo in impiis scilicet, erit tempestas ualida, uentus uehementissimus, scilicet multitudo angelorum 164 malignorum. Qui dicuntur tempestas per similitudinem, quia sicut tempestas, id est uentus, si grana et paleas misto  inuenerit, grana quidem non mouet, paleas uero rapit et defert; sic et ipsi fideles non tangentes, infideles uero rapientes, in ignem detrudent perpetuum.

Sequitur: Aduocabit, quod sic continuatur: Dico quod Deus manifeste ueniet. Qui ueniens localiter desursum, id est de sublimi sede eius, que est ad dexteram Patris, aduocabit celum, id est perfectissimos, et terram, minus perfectos, uolens per iudicium celi discernere populum suum, id est minus perfectos a damnandis. Iuxta quod idem in Euangelio dicit: »Sedebitis super sedes duodecim, iudicantes duodecim tribus Isrel .« Cum dicit congregate, etc., adhortatur angelos bonos ex affectione nimia ad congregandum bonos,  sic: quandoquidem tempestas rapiet impios, uos angeli boni, quorum ministerio sancti ducentur ad gloriam, congregate illi, id est ad honorem illius Filii sanctos eius, id est celum et terram. Et determinat qui sint illi sancti, cum addit: Qui sancti in hoc mundo ordinant, id est, recto ordine reputant testamentum eius, id est eternam beatitudinem, quam ipse promittit in Nouo Testamento esse super sacrificia, id est precellere dignitate sua bonas operationes et uirtutes quas ipsi Deo sacrificant, quod est dicere, qui pluris esse reputant eternam gloriam quam merita sua, iuxta illud Apostoli: »Existimo quod non sunt condigne passiones huius temporis, ad futuram gloriam que reuelabitur in nobis .« Dixi, congregate sanctos in gloriam,  et ipsi celi, id est sancti congregati, annuntiabunt iustitiam eius, scilicet Dei. Et exponit quam iustitiam, cum addit: scilicet annuntiabunt quoniam Deus iudex est. Quod est dicere: Non uoce; sed glorie sue beatitudine, infidelibus ostendent, quasi si annuntiando ostenderent, quoniam Deus iudex iustus est, qui eos digne remunerabit. Post interpositionem utilem, incipit enarrare Dei locutionem quam superius promisit, sic: Dixi quod Deus deorum loquetur per Filium, que locutio est hec: Audi, populus meus Isrel. Quod est ac si diceret. Tu collectio Iudeorum, que populus meus peculiaris es, cui tot impendi beneficia, qui debes esse Isrel, id est contemplans celestia, non cor habens depressum in terrena: audi auditu interiori que dicam, et ego  qui homo existens, humane loquor, testificabor tibi, id est testimonio Scripturarum tuarum et bonorum operum meorum comprobabo tibi quia Deus sum, et non alienus, sed Deus tuus. Ac si dicat: Debes audire me, et audiendo obedire, quia Deus tuus sum, quod Scripturarum et operum testimonio comprobatur. Dico audi; et hoc scilicet audi: Noli ulterius offerre mihi sacrificia legalia, que hucusque signa fuerunt, modo uero postquam eorum signatum aduenit, signa non sunt, ideoque inutilia.

Non enim amodo arguam te in sacrificiis tuis legalibus, non datis; quasi diceret: si dum signa erant legis noue nondum existentis, ea non obtulisses, te utique per prophetas et Scripturas, et per  tribulationes temporales arguissem. Nunc autem quia signa non sunt noue legis iam existentis, non arguam te si non obtuleris, quia amodo non curo ea; holocausta autem tua significata non significantia sunt semper in conspectu meo, id est in beneplacentia mea; quod est dicere: holocausta non de bobus et ceteris animalibus, sed holocausta tua, id est de te facta mihi placent, id est si tua uitia penitus in te sancti Spiritus igne combusseris, et si te mihi totum obtuleris, quod designabatur per holocaustum pro peccato factum quod totum comburebatur, illud mihi placebit. Quia uero dixerat indefinite, non in sacrificiis arguam te, per partes hoc remouet, sic: uere non arguam te in sacrificiis; non enim accipiam ultra uitulos, id est sacrificia 165 uitulorum, de  domo, id est de familia tua. Neque accipiam hircos, id est sacrificium hircorum, de gregibus tuis sumptum. Per has autem duas partes, dat etiam intelligere de aliis partibus. Quod est dicere: Nulla sacrificia tua mihi erunt acceptabilia. Posset dici: etiam si non sunt signa, cum tibi ista dare uelimus, accipe. Contra hoc uero sic addit: Cum uobis non essent utilia, sicut prius dum signa erant, non oportet ut accipiam. Non enim his egeo, quoniam mee sunt omnes fere siluarum, quarum uos potestatem non habetis. Et mea sunt iumenta pascentia in montibus, et boues, id est non solum domestica animalia mea sunt, sed et siluestria, scilicet fere, boues et iumenta in montibus pascentia, quibus dominari non potestis. Ac si diceret: Dum uobis profuit ut ea acciperem,  accepi, scilicet cum signa erant. Constat autem quod nusquam mihi profecerunt, neque proficient. Sed cum amodo uobis non proficerent, quia iam eorum significatum aduenit, ad quid ea acciperem, quasi his egerem? Non egeo quidem, cum omnia animalia quadrupedia, et domestica et siluestria sint mea. Non solum autem mea sunt quadrupedia, sed etiam cognoui omnia uolatilia celi, id est cum Creator eorum sim, cognosco eorum omnium naturam. Et non solum uolatilia mea sunt, sed et pulchritudo agri mecum est, id est pulchre messes, et fructus agrorum, in dispositione mea sunt. Ego enim Creator eorum. Ac si diceret: Non egeo, ut des mihi uolatilia et messes in sacrificium tibi inutile. Hec enim omnia mea sunt. Cum dicit cognoui  uolatilia, innuit quod sue creature sunt. Cum autem et quadrupedia et uolatilia mea sint, et pulchritudo agrorum, si hoc sit quod esuriero, quod nunquam tamen continget, non dicam tibi ut mihi ista offeras. Et repetit causam quare non dicat, ut confirmet, sic: uere non dicam, nec oportet. Meus est enim orbis terre, id est omnis terra, et plenitudo eius, id est omnia que in eis sunt. Ac si dicat: Cum non sint signa, uideris offerre ad hoc, ut hec esuriam. Sic ideo non oportet; nam si esurirem, non quererem ista a te possem enim egomet accipere, cum omnis terra sit mea, et quidquid est in ea. Quia uero dixerat, si esuriero, putaret aliquis quod aliquomodo esuriret. Quod remouet sic: quamuis dixerim:  Si esuriero, nunquid manducabo carnes taurorum aut sanguinem hircorum potabo? nequaquam. Quod est dicere: Non est necesse ut te moneam ad hec offerenda mihi. Ego namque non manduco carnes taurorum, neque poto sanguinem hircorum.

Postquam ostendit hec sacrificia se nolle, ad illud quod sibi placet sacrificium inuitat, cum dicit, Immola Deo, etc. Quod sic continuatur: Dixi quod sacrificia de uitulis et hircis non curo ut immoles, sed potius immola mihi Deo sacrificium laudis, id est hoc sacrificium, ut me laudes et affectione et bona operatione, et etiam uoce; et hoc quoque quod me laudabis, non putes a te habere, sed et redde mihi Altissimo uota tua, id est sacrificia laudis; quod est dicere: Reputa quod ego tibi hoc dabo, ut  si mihi sacrifices, et mihi ista uota reddas ex debito, non donare te credas ex dono. uota dicuntur huiusmodi sacrificia, quod a fidelibus in baptismate Deo uouentur. Et si sacrificium laudis immolaueris, inuoca me Liberatorem in die tribulationis, id est in extrema die tui obitus, quando occurrent tibi spiritus maligni, uolentes te in tribulationes deducere; et eruam te ab omni tribulatione; et inde erutus, honorificabis me, id est laudabis in eternum, in gloria perpetua constitutus. Honorificabis scilicet non uoce, sed affectione. Quoniam autem dixerat immolandum esse Deo sacrificium laudis, ne putarentur hoc sacrificium posse peccatores immolare, qui laudare uidentur eum uoce exteriori: quod non est dicendum esse 166 laus, cum discordent in affectione  et opere, ostendit fidelis Asaph ex ipso auctoritate diuina, peccatorem nulla utilitate sua Dei laudem uoce solum annuntiare, sic: Dixi Deum precepisse immolandum esse sacrificium laudis, et uoce, et opere, et affectione. Sacrificium hoc offert iustus, maxima utilitate sua; peccatori autem non penitenti dixit Deus per Scripturas, et dicit etiam per Filium suum: Quare tu enarras iustitias meas, id est qua utilitate enarras aliis precepta mea, que iusta sunt? et qua utilitate tua assumis testamentum meum, id est legem meam per os tuum loquendo tecum, et me sola uoce laudando? nulla utilitate tua hoc agis. Quod est dicere: Iustus maxima utilitate sua Deum uoce laudat, cum in uita non discrepet, peccator autem ut ipsa Dominica auctoritate conuincitur, nulla utilitate  sua Deum uoce laudat, cum uel secum uel aliis Dei laudem annuntiat. Ostendit autem in persona ipsius Dei, quare sit eas laudare inutile, sic: Dico quod enarras iustitias meas aliis uoce, et assumis per os tuum, quas iustitias iusti enarrant opere et patienter, ferendo disciplinam meam, et ideo ipsis utiles sunt. Tu uero eas enarrans et assumens odisti, et adhuc odio habes disciplinam. Quod est dicere: Si aliquando te pietate paterna, propter peccata tua corrigenda, disciplina tribulationum affligo, non eam patienter et cum dilectione fers; sed odio eam habendo, cum tedio et murmure inutiliter sustines. Et non solum odisti disciplinam, sed et proiecisti retrorsum  sermones meos, id est neglexisti precepta mea male uiuendo.

Ostendit autem per partes quomodo proiecerit: sic: uere proiecisti sermones meos; ego enim precepi non furari, et tu si uidebas furem, currebas cum eo, id est celeriter consentiebas ei uel actu uel assensu. Et ego dixi non esse adulterandum, et tu si uidebas adulteria exercentes, cum ipsis adulteris ponebas portionem tuam, id est participationem tuam. Quod est dicere: Particeps fiebas adulterii cum ipsis, uel actu uel consensu; precepi etiam non esse blasphemandum, et os tuum abundauit malitia blasphemiarum in proximum. Statui quoque non esse decipiendum proximum in dolo, et lingua tua concinnabat dolos, id est concordando et commiscendo ueritatem,  ut magis falleret, proferebat dolos aduersum proximum. Dico quod os tuum abundauit malitia blasphemiarum in proximum, et hoc non semel tantum, sed sedens, id est immobilis et perseuerans loquebaris aduersus fratrem tuum malitiam blasphemiarum. Et quia frater potest intelligi equiuoce, scilicet uel frater secundum genus tantum, uel etiam secundum fidem, uel insuper secundum impietatem, determinat de quo fratre hic agat, cum addit: Dico, sedens aduersus fratrem loquebaris, et, id est scilicet, aduersus filium matris tue Ecclesie ponebas scandalum. Quod est dicere: Si peccasses contra fratrem illum qui solum frater est in genere, uel aduersus eum qui frater est in impietate, licet malum esset, non tamen adeo esset intolerabile. Sed quod multo grauius est,  scandalizabas malitia blasphemiarum eum qui frater tuus erat secundum unitatem Ecclesie. Ideoque, quia sic sermones meos proiecisti et multis aliis modis, nulla utilitate tua laudas me, enarrando ipsos iustos sermones. Dico quod si uidebas furem, currebas cum eo, et cetera similia faciebas, et uerum est: hec omnia fecisti reuera, et ego tacui, id est non redargui te, damnando protinus pro his commissis. Et quia tacui, o inique, existimasti quod ero tui similis consentiendo iniquitali tue, non puniendo. uel inique potest legi aduerbialiter, sic: quia tacui, existimasti quod ero tui similis, non ulciscendo iniquitatem tuam, et hoc inique existimasti, id est non fuit uera existimatio tua: nam ego arguam te in futuro, damnatione tua, et sic arguam quod statuam te contra  faciem tuam, 167 hoc autem per similitudinem dicitur, quasi poneret: Adeo manifeste arguam, quod, uelis, nolis, faciam te cognoscere iniquitatem tuam, quam modo cognoscere negligis; a similitudine alicuius, qui, si contra faciem cuilibet statuitur, cognoscit eum. Notandum quod hoc de peccatore ideo interponit, ut terrendo eum a peccato retrahat, et ad penitentiam adducat.

Postquam uero peccatores exterruit, ad intelligendum quod sacrificium facturi sint, inuitat, ut in ultimo instruat, sic: Dixi quod nulla utilitate sola uoce peccator me honorificat. Ergo uos, peccatores, qui modo obliuiscimini Deum, me scilicet, non obediendo  preceptis meis, intelligite, id est diligenter percipite hec que dixi, ut non sola uoce enarretis iustitias meas, neque proiiciatis sermones meos retrorsum: ne, si non intellexeritis, quando, id est aliquando, rapiat uos Deus ad uindictam, ego scilicet, et tunc non sit qui eripiat uos de damnatione. Ac si poneret: Cum diabolus aliquando ad malum rapere uos intendat, eripio ego uos: sed si ego rapuero, nemo poterit uos eripere. Quoniam autem eos de peccatis exterruerat, possent querere: Quando quidem enarrare iustitias tuas, sic ut sermones tuos proiiciamus, tibi non placet, quid agamus, nos instrue, Cui petitioni sic respondet: Dixi quid non ualet sic enarrare iustitias meas, cum hoc non sit ad honorem meum; sed sacrificium laudis honorificabit  me, id est hoc erit ad honorem meum, quod laudet et uoce, et opere, et affectione: et illic, id est in illo sacrificio erit iter, quo itinere ostendam illi qui hoc egerit, salutare Dei, id est saluationem quam Deus dabit suis in futuro. Ac si dicat: Insistere debet unusquisque ad sacrificium laudis; quod erit iter, id est uia per quam ille qui institerit, uidebit saluationem quam Deus dabit suis in futuro, ego scilicet. uel sic potest uersus iste continuari, ut expositio non mutetur: Ergo qui inutiliter enarratis sola uoce iustitias meas, intelligite hec que uobis dicam: sacrificium laudis honorificabit me, etc.



IN PSALMUM L.

Psalmi titulus quinquagesimi: In finem psalmus Dauid, cum uenit ad eum Nathan propheta, quando  intrauit ad Bersabee, quod sic exponitur. Psalmus iste attribuendus est Dauid prophete, respicienti in finem, id est in Christum, finem prophetie et legis, per cuius misericordie et passionis fidem purat se de homicidio et adulterio, quod commisit, esse saluandum: factus iste psalmus cum hoc sit quod uenit ad eum Nathan propheta. Cum in hoc loco causatiue ponitur; ac si diceret: Causa quare nunc psalmum componeret, exstitit Nathan propheta ueniens ad eum. Quia uero ad eum multoties uenerat, ne ignoraretur in quo aduentu ipse causa fuit huius psalmi, determinat hoc cum addit: quando intrauit ad Bersabee. Quando hic causatiuum est; quasi poneret: Cum uenit ad eum Nathan propheta ad corrigendum eum iussu Domini: quandoquidem  ipse Dauid intrauit ad Bersabee, et commisit adulterium. Cum dicit intrauit ad Bersabee, rem turpem occulte indicat, nec oportuit apertius dici, cum historia nota sit. Que historia breuiter attingenda est, propter ipsius figuram. Legitur quidem Dauid de solario suo Bersabee Urie uxorem de lauacro prodeuntem aspexisse, eiusque pulchritudinem concupiuisse . Qua in adulterio cognita, quoniam eam propter infamiam, marito superstite, in coniugio retinere non poterat, eumdem maritum eius Uriam fraudulenter fecit interfici, et sic eam sibi coniugio coniunxit. Ceterum quia, se de peccato tanto secure habens, Deo per penitentiam et afflictionem satisfacere negligebat, iussu Dominico per prophetam  Nathan correptus, et, de peccato penitens, hunc psalmum condidit. In quo Deum uehementi affectione de peccati sui remissione orat, et eius beneuolentiam in 168 ultimo captat. Orat etiam de omnium iniquitatum suarum remissione. Promittit quoque sibi ex confidentia diuine clementie et potentie, se per fidem Dominice passionis et baptismi futuri mundandum esse, rogans ut, cum mundatus fuerit, non permittat eum Deus ad peccata reuerti. Ostendit quoque, ut magis Dei clementiam ad condonandum moueat, quod, si Deus ei indulserit, multi peccatores eius exemplo penitentes ad eum conuertentur. Excusatque se ideo sacrificia legalia non offerre, quia scit Deum eis peccata non condonare. Ostendit insuper quod per sacrificium  spiritus contribulati, quod Deo gratissimum est, peccata condonantur. Quod sacrificium quia preuidet in Ecclesia futurum, orat ex affectione nimia pro ea, ut eam Deus benigne constituat, que constituta seipsam super altare fidei Deo sacrificabit.

Notandum autem quod, ad utilitatem nostram, Dauid offensio et penitentia et remissio de peccato suo nobis proponitur, ut cum tantum uirum, usque adeo in sanctitate prouectum, sic grauiter cecidisse uiderimus, nos usquequaque debiles, nullatenus in nobis fiduciam habentes, casum semper timeamus, et omnimodo caueamus. Si autem ad modum eius, uel multo etiam grauius ceciderimus, eius exemplo ad penitentiam reducti, pro peccato nostro flendo, et omnibus modis Deo satisfacere satagendo, de remissione,  cum affectione immodica oremus, et sic ueniam consequemur. In hac historia figura continetur, que, tametsi ad huius intentionem psalmi non uidetur attinere, non tamen dicenda est audientium utilitate carere; que figura hec esse dicitur: Per Dauid qui manu fortis et desiderabitis interpretatur, Dominus iehsu qui contra diabolum agendo uiriliter manu fortis exstitit, et ante tempus plenitudinis a fidelibus ueris desideratus fuit, intelligitur, qui de solio, scilicet de misericordie sue sublimitate, considerans Ecclesie de baptismi lauacro prodeuntis pulchritudinem sanctitatis et innocentie, concupiuit eam. Que Ecclesia per Bersabee figurabatur; que puteus satietatis interpretatur. Ecclesia namque est puteus doctrine Dominice  dogmate satiatus, Iuxta quod in Euangelio legitur: »Qui credit in me, flumina de uentre eius fluent aque uiue .« Ut igitur Ecclesiam Christus sponsam sibi coniungeret, diabolum, cuius sponsa fuerat, in infidelitate posita, morte sua non secundum essentiam, sed secundum potentiam peremit, ut in eo uidelicet propter Ade peccatum nullum ulterius usurparet imperium. Quod peccatum per ipsius Christi fuit obedientiam deletum, qui diabolus per Uriam Bersabee sponsum, a Dauid interfectum, presignabatur; qui lux mea Dei interpretatur, diabolus namque recte lux mea Dei dicitur. Qui de nature sue lucidissima specie superbiens, non se humiliter erga Deum ut creatura eius  habuit, sed non uoce, imo arrogantie sue cognitione, secum ait: Lux mea est lux Dei. Quod est dicere: Quoniam a Deo lucidissime nature existo, non ut creaturam, sed ut Deum me habebo, hac enim mea tanta luce, me Deum esse comprobatur, quia diabolus, non uoce sed affectione dixisse perhibetur: »Ponam sedem meam ad aquilonem ,« id est in frigore dilectionis Altissimi, et sic »similis ero Altissimo .« Ac si diceret: Si dilectionis eius igne feruens, me ut creaturam ipsi subdidero, licet lucidissimus existens, tamen ei dissimilis, cum ipse Deus, ego uero eius creatura reputabor; sed sedebo in aquilone, id est in frigore dilectionis eius immorabor, nec ei subditus ero, et similis ei ero, id est cum tante lucis sim, Deus sicut  ipse existimabor. Notandum sane, non ignominiosum esse, si per Bersabee adulteram Ecclesia que sponsa Christi uirgo est et casta; per Dauid uero peccatorem Christus a peccato immunis; per Uriam quoque innocentem et iniuste peremptum diabolus nocens et iuste Dei morte interemptus, fuerit figuratus: non enim magis ignominiosum est quam quod sepe diaboli nomen litteris aureis, Dei autem nomen atramento, id est colore nigro describitur, quoniam nec atramenti uilitas aliquid Deo offert dedecoris, nec auri pretiositas diabolo quidlibet honoris attribuit.

169 Miserere mei, Deus, secundum magnam misericordiam tuam. Quod est dicere: Cum tu Deus sis, et tui sit misereri, miserere mei. Et non  parum, sed ad modum magne misericordie tue; ut, cum scilicet magna sit misericordia tua, et peccatum meum magnum, secundum quod magna est misericordia tua miserere mei, cuius peccatum magnum est. Et miserere mei secundum multitudinem miserationum tuarum, id est secundum beneficia misericordie tue, que multa sunt, que beneficia miserationes dicuntur. Quod est dicere: Non solum ad mensuram magnitudinis misericordie tue oro, ut peccati mei magnitudini miserearis, sed ad mensuram multitudinis miserationum tuarum, ut, cum scilicet multe sint miserationes tue, miserearis mihi per ipsas, qui multa delicta per Bersabee commisi. Peccaui namque in adulterio, peccaui in homicidio, peccaui et in negligentia  tui, et in hoc quod Bersabee nocentem feci. Per hoc quod Dei magnam esse misericordiam dicit, et multas esse miserationes eius, innuitque magnum esse peccatum suum et multiplex, beneuolentiam Dei captat, se accusando et Deum magnificando. Ostendit autem in quo sui misereatur, cum addit, sic scilicet: Miserere: Dele iniquitatem meam, id est dele a memoria tua iniquitatem meam, ut non punias; uel sic: dele ab anima mea maculam iniquitatis mee. Et sic dele, scilicet laua me ab iniquitate mea, amplius quam de aliis iniquitatibus laueris. Ac si dicat, de aliis iniquitatibus me iam lauisti, que non tam ample fuerunt, sed cum ista sit amplior quam ille essent, ampliori egeo lauatione. Ideoque amplius me laua.  uel sic amplius laua me quam sciam te rogare, non enim te tantum rogare scio nec possum, quantum oportet. Et non parum laua, sed munda me ex toto, per magnam misericordiam tuam. A peccato meo, peccatum idem est quod iniquitas, uel peccatum potest intelligi concupiscentia mala, iniquitas uero actus ipse. Grauius enim uidetur notare iniquitas, quam peccatum.

Quia se mundari orauerat, supponit causam qua mundari debeat, sic: oro, munda me, et mundare debes. Quoniam ego, qui te oro, et qui peccaui, cognosco iniquitatem meam, id est non me latet iniquitas mea. Et non ad horam cognosco, sed et peccatum meum, id est iniquitas mea, est semper contra me, id est in conspectu meo interiori, quod est dicere:  Semper aspicio oculis interioribus peccatum meum ut de illo gemam, a similitudine rei contra aspectum alicuius posite, quam semper conspicit. Et hoc est ac si sic poneret: Mundare me debes ex misericordia; nam, cum sciam peccata omnia criminalia uel a Deo, uel ab eo qui committit esse punienda, non dedignor iniquitatem meam cognoscere, sed in interiori meo semper eam conspiciendo, punio eam gemitu et lacrymis, et assidua penitentia et oratione. Hoc autem totum est ac si breuiter diceret: Mundare me debes, nec ulterius punire, cum iustus sis. Nam ego iam in me frequenter iniquitatem meam punio. Hoc ostenso, quod ex magna misericordia debet eius Deus misereri, et ex iustitia, quia iam in se iniquitatem suam puniat, subiungit  quoque quod ex potentia debet eum mundare, cum ipse solus immunis a peccato et iustus possit peccata condonare: oro, miserere, ut iniquitatem meam deleas, et hac fiducia oro, quia peccaui tibi soli. Quod est dicere: Quia cum tibi peccauerim, tu talis es qui condonare potes, nam solus es, id est singularis potentie, qui peccata potes indulgere. Nemo namque mundus a sorde, nisi tu: ideoque solus es potens ad indulgendum: ideo quoque, oro, miserere, quia malum feci coram te, id est sic ut te non lateat, sed sit coram te, id est in conspectu tuo ut uideas. Ac si poneret: Si iniquitatem meam scirem te latere, 170 excusarem utique me; non ut misertus esses orarem. Sed quia te, omnia uidentem, scio peccatum meum non latere, nolo  me inutiliter excusare, sed humiliter, oro, miserere. In hoc autem quod Deum singularis esse potentie dicit, et omnia uidere, multum eum beneuolum reddit: Quoniam autem dixerat: Tibi soli peccaui, ne male notando soli, intelligeremus sic eum uelle dicere ut solum contra Deum peccasset, et non contra Uriam, quem iniuste occiderat, et sic mendax uideretur, determinat qualiter intelligat soli, sic: Dixi tibi soli, et sic dico soli, quod es solus ut iustificeris in sermonibus tuis, id est uerax inueniaris in omnibus que per prophetas locutus es, et que etiam per Filium loqueris. Unde Apostolus: »Est autem Deus uerax, omnis autem homo mendax .« Et sic etiam solus, es, ut uincas cum  iudicaris, id est ut bonitas tua uincat et superexcellat bonitatem omnium, quotiescunque fit a consideratione iustorum iudicium inter bonitatem tuam, et inter bonitatem aliorum bonorum. Quod est dicere: Quotiescunque fideles tui compensant bonitatem tuam et aliorum, tua semper excellit. Unde in Euangelio: »Nemo bonus nisi solus Deus .« Ostendit autem unde possit uideri quod ipse uincat, cum addit: Ecce enim in iniquitatibus, etc. Quod sic continuatur: Dico uincis cum iudicaris a fidelibus, et uerum est.

Ecce enim in presenti est, unde possit hoc percipi, quod uincis et me et omnes in humano genere. Nam cum tu sis immunis a peccatis, ego in iniquitatibus originalibus conceptus sum; quod est dicere:  Ego existens prius in iniquitatibus originalibus, conceptus sum a matre mea. Ac si dicat: Antequam a matre conciperer, cum adhuc in lumbis patris essem, iam in iniquitatibus originalibus eram. Unde Apostostolus: »Mors in omnes pertransiit « id est peccatum originale, per quod ad mortem uenitur, nisi baptismate purgetur. Non solum ante conceptionem fui in iniquitatibus originalibus, sed et me concepit mater mea in peccatis, id est in iniquitatibus originalibus, id est sed et in ipsa conceptione fui in ipsis iniquitatibus originalibus. Et hoc totum est ac si breuiter poneret: In hoc et me et omnes humanos uincis, quia tu semper immunis es a peccato, ego uero et omnes humani, et ante conceptionem, et in ipsa conceptione iniquitatibus originalibus  aggrauamur. Bene quidem ponit iniquitates pluraliter. Multipliciter enim Adam peccauit, scilicet delectatione, et actu, et exemplum peccandi aliis derelinquendo. Et uere uincis omnes bonitate. Ecce enim in presenti est unde hoc possit uideri, quod bonitate, et me et omnes uincis.

Nam tu dilexisti ueritatem, id est ueram penitentiam et cognitionem meam de peccato. Quod est dicere: Cum ego negligenter me habens, de peccato meo penitentiam odio haberem, tu piissimus dilexisti ueritatem, id est ut ueram penitentiam agerem, et ad hanc me per prophetam Nathan commouisti. Per quod apparet quod me bonitate uincis. Nam cum ego contra memetipsum impius essem, in iniquitatis mee obstinatione, tu pius exstitisti in  penitentie admonitione.

Et in hoc etiam comprobatur quod uincis bonitate, quod mihi, qui non promerueram, et adeo grauiter casurus eram, manifestasti spiritu prophetico incerta et occulta mysteria sapientie tue, id est Filii tui; quod est dicere: Reuelasti mihi Spiritu sancto mysteria incarnationis et passionis Filii tui, et quod mundum morte sua reparaturus esset, que incerta multis sunt, qui, tametsi a prophetis audierunt, non tamen horum plenarie per Spiritum fidem habent, et occulta sunt multis qui nichil penitus inde audierunt; ac si diceret: Ut per fidem horum mysteriorum saluarer a peccato originali, gratuita pietate ista mihi manifestasti. Unde constat  quia uincis, cum sine merito aliquo hec ad salutem meam mihi reuelasti; 171 et inde adhuc apparet quod uincis bonitate, quoniam asperges me hyssopo, id est facies me similem illi qui aspergitur hyssopo; et sic facies me similem quod mundabor. Quod est dicere: mundabis me per aspersionem sanguinis Christi, qui erit sparsus hyssopo, id est in humilitate. Quod in ueteri lege prefigurabatur. Cum enim leprosus cum fasciculo hyssopi sanguine sacrificii aspergebatur, a lepra mundabatur . Per hyssopum autem que humilis est herba, et in petrosis locis existens, et ad pulmonis tumores deprimendos ualens, humilitas Christi, qui petra firma est presignabatur; qui diabolice potentie tumorem, per sui sacri sanguinis effusionem depressit,  et peccatorum generis humani lepram exinaniuit.

Per cuius humilitatis fidem, promittit se Dauid a peccato suo mundari, cum dicit: Asperges me hyssopo, id est me similem facies leproso, qui sanguine aspergitur per hyssopum. Et exponit quomodo faciet similem, cum addit et, id est scilicet, mundabor, id est in hoc facies similem: quod sicut leprosus ille in corpore mundatur, sic et ego per fidem aspersionis sanguinis Christi in humilitate a peccato meo in anima mundabor, et non solum per fidem passionis Christi mundabor, sed etiam lauabis me, id est mundabis me ab ipso peccato, in fide baptismatis Christo dedicandum. Et ego lotus in fide baptismatis, dealbabor in anima super niuem. Quod est dicere: Maiorem candorem uirtutum in anima habebo, quam  sit candor niuis suo modo. Quia maiorem candorem in corporibus inuenire non potuit, de niuis candore comparationem fecit. Et inde etiam apparet, quod bonitate uincis, quia auditui meo interiori, id est intellectui meo dabis gaudium remissionis peccati mei. Quod est dicere: nunc quidem contristor de peccati mei oppressione, erit autem quando intelligam misericordia tua deletum esse, id est per penitentiam quam ago, et sic gaudium mihi dabis de eiusdem peccati remissione, uel dabis gaudium interiori auditui, de hoc quod ego, qui modo propter peccata arcana tua concipere nequeo, quandoque remissione percepta, id est plenarie, arcana illa concipiam. Et in futuro dabis letitiam premii, cum mihi, per gratiam iustificato, uite eterne reddes retributionem.  Et per hoc etiam uincis bonitate, quod exsultabunt ossa mea humiliata, id est facies me exsultare de ossibus meis, de ratione scilicet, et libero arbitrio, et uirtutibus; que cum modo sint per peccatum humiliate, quandoque rursus erunt per peccati remissionem et iustitie mee restitutionem exaltate.

Beneuolentia Dei captata per bonitatis eius commendationem, ad orationem suam congrue redit, sic: Ostendi multimode quod bonitate uincis. Quoniam igitur adeo bonus es, auerte faciem, id est considerationem tuam, a peccatis meis, que per Bersabee commisi. Non sic dico auerte, ut non uideas, quod impossibile est; sed sic auerte, ne punias. Auertere faciem a peccatis dimissis, id est non sic uidere ut  puniantur: aduertere uero faciem peccatis, sic considerare ut puniantur. Quoniam autem in facie uisus est, facies pro consideratione ponitur. Non solummodo uero a peccatis per Bersabee commissis, oro, faciem auertas, sed et omnes iniquitates meas, quascunque commisi, dele, sic ut non punias. Quibus deletis, cor mundum crea in me, Deus, id est tale cor quod omni errore mundum sit, per quod tua mysteria ualeam intra me contemplari. Et spiritum rectum, id est Filium tuum, per quem omne quod rectum est efficitur, innoua, id est, nouiter inhabitare fac in uisceribus meis. Quod est dicere: Sapientia tua, id est Filius tuus antea quam sic grauiter peccarem, secundum gratie operationem in anima mea inhabitauit, quam a me peccando 172  repuli. Quam oro ut rursus in me facias habitare. Innuit propter quid orat, ut innouetur, id est reddatur sibi spiritus, id est Filius, cum interponit rectum. Quasi diceret, propter hoc scilicet ut cum ipse spiritus rectus sit, me quoque rectum in operatione faciat, qui me a rectitudine peccando distorsi. Innouare dicit, non quantum ad essentie spiritus renouationem, cum immutabilis sit: sed quantum ad bonorum operum reparationem, que in eo defecerant: quasi diceret: Redde mihi spiritum rectum, per cuius inhabitantem gratiam renouentur in anima affectiones bone, que defecerunt, quibus affectionibus opera bona exerceam, uiscera pro anima ponit: quia circa uiscera potissimum anima regnat.

Et postquam spiritum rectum mihi reddideris, ne  proiicias me a facie tua, id est ne permittas ut ego per peccatum iterum me proiiciam a rectitudine faciei tue, id est Filii, qui facies Patris dicitur, eo quod per eius obedientiam nos Patris misericordia ut saluaremur aspexit; sicut per uisum qui est in facie, aliquis aspicit. Et ne auferas a me, id est ne permittas amplius auferri a me per peccatum, Spiritum sanctum tuum, id est inhabitantem per gratiam Spiritus tui, et illius scilicet persone, que uulgo Spiritus dicitur, que etiam a Patre et Filio procedit; Quod est ac si dicat: Fac in me constanter inhabitare gratiam Spiritus paracleti. Et sic: Redde mihi letitiam salutaris tui, id est Filii tui qui mundi Saluator erit; ac si diceret: Propter peccati mei grauitatem, Saluatoris Filii tui amisi letitiam. Scio  namque quia in eius aduentum nichil utilitatis habebo, nisi hic peccati remissionem per penitentiam adeptus fuero; unde, precor, indulge, et sic letitiam Saluatoris uenturi mihi redde: Et in illa letitia confirma me, id est perseuerare me fac, ne peccando criminaliter rursus ea caream. Dico: In ea me confirma, et hoc Spiritu principali, id est per te Patrem in me specialiter habitantem. Pater autem Spiritus principalis dicitur, non quod Filio et Spiritui sancto principetur, et eis maior existat; sed quoniam ab eo ineffabiliter gignitur Filius, proceditque Spiritus. Bene quidem in primis agit de Filio, ubi dicit: Spiritum rectum innoua, etc. Postea uero de Spiritu sancto, cum ponit: Spiritum sanctum tuum, etc. In  ultimo quoque de Patre cum subiungit: Spiritu principali, etc. Si enim de Patre prius ageretur, ab aliquo forsitan erroneo Pater excellere Filium et Spiritum dignitate crederetur, cum Pater principalis dicatur. Nunc autem quia de eodem ad ultimum agitur, cum minorem non esse constet, parilitatem obtinere nequaquam ambigitur. Notandum sane, non inconuenienter Patrem et Filium, Spiritum nuncupari. Omnis namque substantia incorporea, recte Spiritus appellatur. Pater autem et Filius, substantia incorporea sunt.

Postquam ostendit quod, per misericordiam et potentiam et bonitatem Dei, debent eius peccata remitti ut ueniam citius impetret, quod commodum ex sui uenia secuturum sit, ostendit sic: Oraui miserere  et iniquitates dele, et cor mundum crea in me, et alia etiam multa rogaui, que si in me compleueris, exemplo meo docebo iniquos, id est alios criminaliter peccantes uias tuas, id est misericordiam per quam peccata mihi indulseris: et iustitiam per quam me iam iustificatum magis iustificaueris, que misericordia et iustitia dicuntur uie tue, eo quod per ipsas ad te uenitur, quod est dicere: Si per misericordiam mihi indulseris, et iustificaueris, et post me iustificatum ad maiorem iustitiam per iustitiam tuam prouexeris, exemplo innocentie et iustitie mee a te date, misericordem esse te et iustum ostendam aliis similiter peccantibus. Et impii, id est similiter sicut ego peccantes, ad te conuertentur, per penitentiam, exemplo meo adducti. Ut autem hoc  sit quod impii exemplo meo ad te conuertantur, o Deus, id est Creator meus et 173 Deus salutis mee, id est Creator saluationis mee, que mihi salutem restitues, quam peccando amisi: Libera me de sanguinibus, id est de peccatis meis, adulterio scilicet et homicidio, per Bersabee commisso, que sanguines dicuntur, eo quod ex nimio sanguinis humore processerunt uel de sanguinibus, id est de multis mortibus quas operatus sum. Interfeci namque in corpore Uriam innocentem. Interfeci etiam me in anima, adulterium exercendo. Interfeci quoque Bersabee, eam ad adulterii consensum impellendo. De quibus omnibus mortibus me libera, indulgendo clementer, ne per eas ad mortem trahar, cruciandus perenniter. Sanguis quidem pro morte ponitur, eo  quod in interfectione soleat sepe sanguis effundi. Unde propheta: »Si non annuntiaueris iniquo iniquitatem suam, sanguinem eius,« id est mortem, »de manu tua requiram .« Et si me de sanguinibus liberaueris, non solum exemplo meo iniquos docebo, sed et lingua mea exsultabit iustitiam tuam, id est exsultanter annuntiabit te esse iustum: qui me iustificaueris; uel sic, annuntiabit aliis iniquis iustitiam tuam, quam mihi dederis, ut et ipsi ad te conuersi iustificentur. Promittit uero hoc quod orauit, se adipisci ex diuine misericordie confidentia, et in hoc quoque ueniam meretur: quod non de Dei clementia diffidit, sed confidentie sibi spem attribuit. Dixi quod si liberaueris, quod lingua mea  iustitiam tuam annuntiabit, et sicut ex misericordia tua esse confido, quod me liberabis, et per mei liberationem, Domine, labia mea aperies, id est idonea facies ad laudandum iustitiam tuam; ac si diceret: Dum non mundatus a peccatis exstitero, idoneus ad te laudandum nullatenus ero, et sic iure labia clausa habebo. »Non enim est speciosa laus in ore peccatoris .« Ast ubi me a peccatis mundaueris, mox idoneum ad laudandum te, me constitues, et sic labia mea aperies, id est ius te laudandi mihi concedens. Et postquam aperueris labia, os meum annuntiabit laudem tuam, id est laudabit misericordiam et iustitiam tuam. Quoniam adeo ingemuerat de peccato et orauerat pro eo, posset aliquis dicere: Quare in tantum gemis? Noli gemere, sed sacrificia  legalia Deo offer pro peccatis, et sic liberaberis. Ad quod excludendum sic addit: Necesse est ut gemam et orem: nec utile quidem est ut sacrificia legalia offeram, que ego non offeram. Quoniam si uoluisses sacrificium, si intellexissem te uelle me offerre legale sacrificium, dedissem iam utique, id est certe; tu non delectaberis holocaustis, id est sacrificiis legalibus. Notandum autem, Deum holocaustis quodammodo delectatum fuisse in ueteri Testamento. Alioquin enim irrite fieri per Moysen precepisset. Delectabatur uero holocaustis, ut sacrificiorum in noua lege futurorum signa essent: et quod spiritualiter intellectorum debilium intelligentia capere non poterat, per legalium sacrificiorum imaginem utcunque notaret, ne a fide gratie  future aliena penitus existeret. Non delectabatur autem holocaustis, ut per ea peccata condonaret, si sacrificiorum ab eis significatorum fides abesset. Ideoque dicit non delectaberis holocaustis, sic scilicet ut per ea peccata condones. Notandum sane, Dauid cum sub lege ueteri esset, in qua holocausta precipiebantur offerri, ea non obtulisse, et hoc non ex negligentia, sed ad instructionem fidelium sub Noui Testamenti gratia futurorum dimisisse: ut cum iam fide uir Noui Testamenti esset, fidelibus in Noui Testamenti tempore futuris innueret, ab illis huiusmodi sacrificia esse nullatenus offerenda; que aduenientibus eorum signatis, erant penitus euacuanda. Post hoc ostendere intendit, quod sacrificium ad peccata remittenda idoneum existat. Sic dixi, quod  holocaustis non delectaberis, o Deus, sed sacrificium tibi Deo acceptum pro peccatis est spiritus contribulatus, id est anima doloribus et gemitibus afflicta, 174 et non parum contribulata, o Deus. Sed non despicies, id est acceptabile habebis cor contritum et humiliatum, id est animam ualde contritam, et ex toto afflictam, in omnimoda satisfactione. Prouidens autem Propheta huiusmodi sacrificium in Ecclesia primitiua, et in Ecclesia ex Iudeis, et gentibus constituenda, penitus esse futurum, pro utraque orat. Sic: Dixi quod sacrificium acceptabile Deo est, spiritus contribulatus, quod sacrificium scio et in Sion, id est in Ecclesia primitiua futurum, que, terrenis neglectis, celestia contemplabitur: et in Hierusalem,  id est in Ecclesia ex utroque populo constituenda, que Hierusalem erit, id est uidens pacem eternam spe, uel uidens pacem in se, non inimicans Deo male agendo, sed cum eo pacem habens, bene uiuendo. Ergo, Domine, quia hoc sacrificium futurum est in Sion et in Hierusalem, benigne fac Sion, id est large beneficia ei impende, sublimando eam in innocentia et sanctitate, et non propter merita sua, que nulla sunt: sed in bona uoluntate tua, id est per gratuitam uoluntatem tuam, que ex bonitate misericordie tue procedet: ut edificentur ab ipsa uoluntate tua muri Hierusalem, qui destructi fuerunt in Adam, uirtutes uidelicet et innocentia, quibus ad modum murorum Hierusalem munietur. Muros Hierusalem dicit per similitudinem, quasi diceret Hierusalem  que constituta fuit ex angelis et hominibus, et postea per Adam quantum ad homines destructa, quantum ad angelos autem semper inuiolata, restituetur, quando homines eius restituentur ciues. A similitudine ciuitatis, cuius muri in parte destructi reedificantur. Tunc, id est postquam edificaueris Sion et Hierusalem, acceptabis, id est acceptabile habebis, sacrificium iustitie significatum scilicet non significans, quod tibi offeretur a Sion et Hierusalem. Sacrificium dico existens reuera, non significatiue oblationes et holocausta, id est quod sacrificium significatum per oblationes et holocausta legalia. Reuera dicendum est oblatio et holocaustum. Oblationes uero et holocausta legalia, ideo sic uocabantur, quia hec signa erant uerarum oblationum, et holocaustorum  caustorum futurorum. Exponit autem ipsum sacrificium iustitie, sic: Dico quod acceptabis sacrificium iustitie, quod offeretur tibi a Sion et Hierusalem. Et uere sacrificium iustitie tibi offerent, id est tale sacrificium, quod iustum sit pro indulgentia peccatorum offerri. Nam tunc imponent, id est offerent se uitulos, id est se sacrificia noua per baptismum: sicut uituli iuuenes et noui sunt: et hoc facient super altare tuum, id est super fidem fundati, que altare dicitur, eo quod super eam omnia sacrificia Deo acceptabilia offeruntur.



IN PSALMUM LI.

Titulus quinquagesimi primi: In finem intellectus Dauid, cum uenisset Dech Idumeus, et annuntiauit Saul, et dixit ei: uenit Dauid in domum Abimelech.  In hoc titulo ad figuram designandam introducitur historia, que talis est: Dauid Saulis persecutionem fugiens quadam die in Abimelech sacerdotis domum uenit, ibique panes propositionum comedit . uidens autem hoc quidam Dech Idumeus, qui custos erat mulorum Saulis, eidem Sauli nuntiauit dicens: uenit Dauid in domum Abimelech. Qui Saul in Abimelech ira commotus, quia uidelicet Dauid in domum suam susceperat, eum cum omni familia peremit. Figura quidem huius historie talis est: per Dech Idumeum, qui motus terrenus uel motus sanguineus interpretatur, Antichristus signatur, qui bene motus terrenus uel sanguineus per emphasim dicitur, eo quod omnem terram a Dei cultu ad sui  cultum mouere intendet per tribulationem, et sanguinis sibi credere nolentium effusionem. Per Abimelech autem, qui regnum patris mei sonat, collectio signatur fidelium in tempore Antichristi futurorum, qui Dauid, id est Christum in domum suam recipient, id est in se qui domus eius erunt, non abnegantes eum timore pene. 175 Quos cum uiderit Antichristus recepisse Dauid, nec uelle dimittere, dicit Sauli ut ipsos interficiat, id est precipiet, non uoce sed affectione, morti, ut interficiat Abimelech, id est illam collectionem fidelium, que Dauid receperit, quod est dicere: Interficiet omnes illos qui erunt Abimelech, id est regnum patris ipsius Dauid, scilicet in quibus regnabit Deus Pater Christi. Per Saulem uero, qui interpretatur appetitio, bene mors designatur,  que frequenter ab infidelibus per mala opera appetitur.

Cum autem non de historia, sed de significato historie Propheta sit in hoc psalmo acturus: titulus tamen iuxta historie similitudinem, non ut de futuro, sed quasi de preterito ponitur, cum de futuro intelligatur; qui sic exponitur: Intellectus huius psalmi, id est intellectus qui concipitur in hoc tractatu, attribuendus est Dauid prophete, respicienti in finem mundi: habitus iste intellectus, cum uenisset Dech Idumeus, id est cum considerasset quod ueniet Antichristus, id est regnabit, et annuntiauit Saul, et dixit ei: uenit Dauid in domum Abimelech. Non dicit annuntiauit et dixit quod aliquid sit cum morte locuturus: cum ipsa mors aut res  incorporea sit aut potius nichil; sed ad similitudinem historie dicit; ita suscitabit mortem aduersus fideles; quia suscipient Dauid, id est Christum in se domum eius existentes, sicut Dech Idumeus commouit Saulem aduersus Abimelech, ut eum interficeret, cum uenisset ad ipsum Saul, et annuntiauit, et dixit ei quia uenit Dauid in domum Abimelech, et receptus est ab eo. Dico annuntiauit Saul et dixit ei, id est secum in cogitatione sua annuntiabit et dicet morti ut interficiat fideles, ideo quod Dauid, id est Christus ueniet in domum Abimelech, id est recipietur ab Abimelech, qui erit domus eius, id est a collectione fidelium, uel sic, Dech Idumeus, id est Antichristus ueniet, id est regnabit et annuntiabit Sauli, id est interfectoribus ministris  suis: et scilicet dicit eis: uenit Dauid in domum Abimelech, id est receptus est Christus a fidelibus suis, qui domus eius facti sunt. Ideoque interficite ipsos fideles. Bene quidem ministri ipsius dicuntur Saul, uel iuxta similitudinem, uel iuxta ipsius uocis interpretationem. Iuxta similitudinem quidem eo quod sicut Saul Abimelech innocentem interfecit, quia Dauid Christum Domini iuste receperat; sic et ipsi ministri in fine mundi fideles innocentes interficient, eo quod iuste Christum Domini Patris Iesum, in fide recipient. Secundum uero uocis interpretationem, quia Saul appetitus dicitur, ipsi uero ministri ab Antichristo omnibus modis appetentur, ad fidelium perniciem. Est autem in hoc psalmo uox Prophete intelligentis Antichristum in  fine mundi futurum, et fideles persecuturum, quem de malitia sua increpat, ostendens quod eadem ipsi erit causa omnimode destructionis, ut ipsos fideles in tempore eius futuros, quos ipse persequetur corroboret in constantia, et eos ab illius conformitate retrahat. Quos etiam fideles, ad ipsorum solatium, predicit erga Deum timorem habituros, et cum laudaturos, preuidendo mortem ipsius Antichristi, ne, si defecerint a timore et laude Dei, sic et ipsi sicut Antichristus pereant, et in iudicii die promittit ipsis fidelibus, ad eorum consolationem quod ipsum Antichristum deridebunt.

Quid gloriaris in malitia, id est, propter quam utilitatem gloriaris, id est, letaris in malitia uerborum, et cogitationum et actuum, contra fideles, tu  Antichriste, qui potens es in iniquitate, id est, cui permittitur a Deo potestas iniquitatis exercende in ipsos fideles, propter nullam utilitatem scilicet? Quasi diceret: Ita gloriaris in malitia, quasi esset res honesta, uel quasi quelibet utilitas inde esset secutura, sed neque malitia res honesta est, neque inde continget utilitas, sed damnatio. Exponit autem ipsam malitiam per partes, ut appareat esse res inhonesta. Dixi: Quid gloriaris in malitia, et uere gloriaris in ea. Nam tota die, id est, iugiter, lingua tua interior, id est, meditatio cordis tui cogitauit, iniustitiam, id est, iniustas cogitationes, quomodo scilicet fideles a lege Dei reuocares. Quoniam autem cordis loqui, nichil aliud est quam meditari, meditatio pro lingua dicitur, et 176 non solum cogitasti,  sed etiam fecisti dolum, id est dolosa uerba, dicens te Deum esse, cum solummodo te esse hominem intelligeres. Tu dico existens sicut nouacula acuta, id est comparabilis nouacule acute, sic scilicet promptus ad malitiam peragendam, sicut nouacula acuta ad officium suum exsequendum. uel sic: comparabilis nouacule, ut sic sub specie rectitudinis quosdam latenter in fide corrumpas et ledas, sicut aliquando nouacula, cum pilos radere debeat, cutem uulnerat. uel sic: similis nouacule, ut, sicut nouacula superflua pilorum auferendo cutem purgat, et nitidiorem efficit, sic et tu, licet non ad hoc intendas, persecutionibus tuis fideles a peccatorum superfluis sordibus mundabis, et nitidos in sanctitate facies: quod est dicere: Causa eris quare ipsi mundi fiant et nitidi. Dico quod fecisti et cogitasti dolum,  et hoc non inuitus, quod tolerabilius esset; sed dilexisti malitiam, malas et asperas cogitationes super benignitatem, et bonas cogitationes non; ac si diceret: Si ratio tua te moneret aliquando ut bene cogitares, cum nullus adeo sit iniquus quem aliquando ratio sua ad cogitandum bene non adhortetur, contempta bona cogitatione, cogitasti malitiam. In hoc autem cum damnatione dignissimum ostendit, cum malum bono scienter preferat, et dilexisti iniquitatem, id est iniqua et blasphema uerba et aspera loqui contra fideles, ut eos tibi conformares, magis quam loqui equitatem, id est equa uerba et bona, quod est dicere: Aspera et iniqua uerba dilexisti loqui, non autem equa: cum dicit magis quam equitatem,  innuit quod interdum a ratione monitus, ut bene loqueretur, bene loqui spreuit, et male locutus est. Non solum uero dilexisti iniqua uerba et aspera, sed etiam dilexisti uerba precipitationis, id est omnia uerba per que posses fideles in errorem cultus tui precipitare, scilicet et minantia uerba et blanda. Tu, dico, existens lingua dolosa, emphatice dictum est; quod est dicere: Existens dolosus in lingua, ut dicas te Deum, cum hominem te esse intelligas. Hoc autem totum, quod more prophetico preterite ponitur, future intelligendum est. Dixi quod dilexisti malitiam, etc.

Et propterea Deus destruet te in finem destructionis, id est omnino, uel destruet te promotum in finem, id est in perfectionem malitie; quod est dicere:  postquam uenies ad finem, id est ad cumulum malitie, destrueris a Deo: et hoc modo, scilicet euellet te Deus de tabernaculo tuo, id est de hac uita, et de potentia tua, que transitoria erit ut tabernaculum, et in qua diabolo militabis, et emigrabit te, id est emigrare faciet de hoc tabernaculo in peius. Ostendit uero per remotionem unde faciet te migrare, cum addit, dico: Euellet te de tabernaculo tuo, et etiam radicem tuam euellet de terra uiuentium, id est propter uanam superbiam potentie tue euellet te de terra uiuentium, ac si dicat: Tu per potentiam tuam, qua te Deum facis, putas te in terra uiuentium radicaturum, sed Deus propter tuam superbiam, te inde euellet: uel radicem tuam euellet, per solam similitudinem dicit, id est ex toto destruet, a similitudine  arboris et herbe, que radicitus euellitur. Per hoc quod dicit quod euellet eum de tabernaculo, id est de hoc mundo, et de terra uiuentium, innuit quod migrare faciet in infernum, cum nullus alius status restet post hos duos, a quibus euelletur. Hoc autem quod Deus sit destructurus te, uidebunt, id est preauidebunt iusti quos persequeris, et timebunt sibi exemplo tuo, ne, si tibi conformentur, tecum perdantur, et ideo cauebunt sibi: et in die perditionis eius, id est in die iudicii, supra te existentes, qui in hoc mundo a te deprimuntur per tribulationes, ridebunt, id est te dignum irrisione iudicabunt, et dicent: Ecce nunc apparet quia hic est homo solummodo, non Deus, ut dicebat: Qui homo non posuit Deum esse adiutorem suum, id est non reputando  se creaturam sed Deum, noluit orare Deum ut eum adiuuaret. Sed sperauit, id est confidentiam habuit efficiendi quod uellet: in multitudine diuitiarum suarum, id est per multas diuitias suas, et interiores et exteriores. 177 Diuitias interiores dicit, facundiam et sapientiam mundanam, quam habebit. Diuitias autem exteriores, aurum et cetera terrena, et in uanitate sua, id est in uana superbia preualuit, id est ante omnes ualuit, ut maiorem haberet potentiam pre cunctis, uel sic in uanitate potentie sue positus, preualuit nobis, non in animarum, sed in corporum lesione. uel sic: In uanitate spei sue positus preualuit, id est se nobis preualere putauit, ut ei conformaremur. Dico quod ipse sperauit in  diuitiis multis. Ego autem speraui in misericordia Dei in eternum, id est quandiu seculum transitorium durauit, et eundo usque in seculum eternum, seculi prioris subsecutiuum.

Ego dico existens tunc in domo Dei, id est in Ecclesia; non sterilis ab opere bono, sed sicut oliua fructifera, id est fructum ferendo bonorum operum ad modum oliue fructifere, et semper uiridis in fide, et in prosperis et in aduersis, ad similitudinem oliue, que nec estate nec hieme caret uirore. uel sic: Existens sicut oliua fructifera in domo Dei, id est secundum hoc quod eram domus Dei; ac si diceret: Non per me fructifera, sed per Deum, cuius domus eram. Dico quod tunc speraui in misericordia, cum ipse speraret in diuitiis. Ego dico  sic: Mecum dicens: O Deus confitebor tibi in seculum, ac si dicat: Non denegabo te timore Antichristi, sed confitebor, id est laudabo te respiciens in seculum eternum, in quo mihi reddes spei mee premium. Et ideo confitebor, quia fecisti me oliuam fructiferam, et non faciam me in hoc seculo Deum. Sed exspectabo, id est patienter exspectabo, nomen tuum, quod mihi dabis in futuro, hoc scilicet nomen quod est Deus, quod mihi dabis in futuro, cum me participem facies diuinitatis tue; et merito illud nomen exspectabo, quoniam bonum est, existens iam in conspectu, id est in interiori consideratione sanctorum tuorum; quod est dicere: Iam considerant illud nomen spe; uel sic: exspectabo, id est diligenter considerabo nomen tuum, quod est Deus, id est non  attribuam mihi hoc nomen quod est Deus, uel Antichristo, sed hoc nomen tuum esse considerabo, quoniam hoc nomen bonum summum significat, id est te et non aliud, et hoc est constans in conspectu interiori sanctorum tuorum, cuicunque non constet. uel sic exspectabo, id est diligenter considerabo nomen tuum, id est magnificationem honoris nominis tui, id est, hoc considerabo, quod nomen tuum honorandum est magnifice, non nomen Antichristi, quoniam bonum est nomen tuum, id est honor nominis tui in conspectu sanctorum tuorum; quod est dicere: Ideo considerabo, quia uideo quod sancti tui reputant esse bonum hoc considerare.



IN PSALMUM LII.

Psalmi quinquagesimi secundi Titulus: In finem  pro Amalech intellectus Dauid. Quoniam notissima est hec historia, que in hoc titulo ad figuram inducitur, breuiter eam innuit, cum dicit pro Amalech. Que historia talis est: Amalecite Siceleg ciuitatem paruulam, in qua filii Dauid et uxor eius habitabant, ui capientes, eosdem filios et uxorem captiuos duxerunt. Quo audito Dauid, manu maxima collecta, insecutus est eos, et deuicit, et uxorem suam, et filios eripuit . Figura quidem huius historie talis est. Per Dauid Christus, per Amalech, qui dolens uel parturiens interpretatur, infideles ex utroque populo intelliguntur, qui fideles in hoc mundo persequuntur, et per tribulationes captiuos ducunt, in eorum corporibus dominando: qui infideles  digne dicuntur parturientes et dolentes, eo quod hic semper mala opera ad penas eternas parturiunt de quibus in futuro sine fine dolebunt. Per uxorem Dauid et filios eius ab Amalech ereptos, denotatur Ecclesia primitiua specialis Christi sponsa, et alii fideles per ipsius Ecclesie predicationem et exemplum filii Christi facti, qui in futuro ab infidelium potestate penitus eripientur, cum eterna gloria ditabuntur. Ipsi uero infideles in perpetuum damnabuntur. Tituli uero 178 uerba sic exponuntur: Intellectus Dauid in finem respicientis, habitus est pro Amalech; quod est dicere: Intellectus quem habuit Dauid in componendo psalmum istum, habitus est pro Amalech, id est occasione Amalech. Dauid dico respicientis in finem, id est in Christum, ac si  diceret: Amalech deuictus a Dauid significans infidelium collectionem, a quibus Deus suos eruet in futuro, causa fuit quare Dauid intellectum haberet finis, id est Christi, respiciendo in ipsum finem, id est Christum, et propter hunc intellectum istum psalmum componeret ad honorem ipsius finis, considerando quod ipse finis, suos etiam erepturus, et infideles damnaturus. Introducit autem in hoc psalmo Propheta ipsum caput Christum, de infideli et insipienti populo suos persequente agentem, qui in persecutione fidelium Deum ultorem esse non reputant, quos corruptos in moribus, et Deo abominabiles esse dicit, propter iniquitates suas: quos etiam inexcusabiles esse ostendit, cum salutem sibi a Deo propositam contemnant, sese uidelicet Christum  a Patre pro mundi redemptionem missum, a quo omnimodo declinant.

Demonstrat quoque ipsorum infidelium, et hic et in futuro damnationem, et fidelium et hic et in futuro saluationem.

Notandum sane quod cum psalmus iste superius in tredecimo loco sit positus, non absque ratione, eisdem fere uerbis hic est repetitus. Cum autem in superiori loco titulus iste in quo inducitur historia de Amalech non preponatur, sed solummodo psalmus Dauid, nobis innuitur nondum uictoriam Amalecitarum accidisse, cum a Propheta psalmus compositus fuerit. Si enim accidisset, titulus ibi prepositus esset. Postea uero Amalech deuicto, et uxore Dauid et filiis ereptis, uidens ipse Propheta, negotium  uictorie huius illud quod in psalmo de Christo predixerat figurare, psalmum eumdem repetiit occasione huius historie, ut innueret hanc filiorum et uxoris ereptionem, ereptionis Christi filiorum future fuisse figuram. Sicut autem instruit hanc ereptionem negotium quoddam legis noue portendisse, innuit quoque cuncta legis ueteris acta, ad legis noue negotia designanda precessisse, Paulo apostolo sic attestante: Omnia in figura contingebant illis . Illos autem tres uersus qui superius in hoc psalmo leguntur: in repetitione uero nec ipsi nec aliqua uerba illis equipollentia inueniuntur, asserunt quidam Prophetam non posuisse. Ceterum quia Paulus hos tres in Epistola  ad Romanos posuerat, uno uersu modico huius psalmi istis addito, propter Apostoli auctoritatem, in hunc psalmum perhibentur fuisse recepti. Ponit enim sic Apostolus. »Sicut scriptum est: Quia non est iustus quisquam, non est intelligens, non est requirens Deum, omnes declinauerunt ,« etc. Illi uero tres uersus hi sunt. Sepulcrum, etc. Quorum os, etc., contritio, etc. Quoniam uero psalmus iste superius ample, et prout nobis possibile fuit, diligenter expositus est. Cum etiam hic fere eadem littera sit et sententia, de eodem iterum agere prolixe superfluum esse iudicantes, breuiter eum attingere uidemus esse idoneum, ut si quidlibet incognitum, cuius nondum tunc scientiam attigeramus, in superiori tractatu non posuimus, in  hoc saltem suppleamus. Siue etiam si hic pars aliqua diuersa posita sit litterature, ipsam quoque nitamur pro posse nostro utcunque exponere. In primis autem dicendum est, quod cum superius dixissemus ipsum caput in hoc psalmo Iudeos exprobrare, sciendum esse non solum de Iudeis, sed generaliter de omnibus sui membrorumque persecutoribus in hoc psalmo agi posse.

Dixit insipiens Iudaicus populus et gentilis, mei meorumque prosecutor, in corde suo: Non est Deus iste Christus, ut possit se ulcisci et suos. uere uterque populus insipiens cum me saltem per opera et miracula mea meorumque, Deum esse non cognoscat. Quoniam uero dixerunt: Non est Deus, corrupti sunt, id est magis et magis corrumpentur interius  per excecationem, et corrupti abominabiles facti sunt, id est exsecrabiles fient Deo, in iniquitatibus suis perdurando; ac si dicat: Non solum corrumpentur et abominabiles Deo erunt, ideo quod dixerunt: Non est Deus, sed etiam propter iniqua opera sua, et adeo corrumpentur: quod non est, id est non erit 179 inter eos qui faciat bonum opus. Potest quoque uersus iste legi preterite, sic: Hoc quod dixerunt: Non est Deus, inde contigit quia corrupti sunt, id est, excecati et adeo corrupti, quod abominabiles facti sunt Deo. Et in hoc apparet eos esse corruptos et abominabiles, quod non est eorum aliquis qui faciat bonum opus. Bonum quidem multis modis dicitur. Deum enim dicimus bonum, uerum et summum; bonum etiam dicuntur uirtutes et opera que per eas  exercentur; bonum quoque dicuntur omnes creature, secundum quod a Deo create sunt, unde legitur: Quecunque auctore bono condita sunt, bona sunt. Bonum insuper diximus, beneficia, a qualicunque impensa, et si non sint uirtutis alicuius exercitio facta. Quamuis autem insipientes corrupti sint et abominabiles, et dicant: Non est Deus, inexcusabiles tamen sunt de hac insipientia. Deus enim Trinitas prospexit misericorditer de celo, id est de me humana natura super filios hominum uniuersaliter, id est super omnes homines, ut uideat, id est uidere faciat, si est aliquis intelligens, aut requirens Deum, quod est dicere: Ut in aperto ponat qui sunt intelligentes et requirentes, et qui non. Ipsi uero omnes  insipientes declinauerunt se ab illo prospectu, id est, non curauerunt prospectum misericordie, et simul cum declinatione inutiles facti sunt et sibi et aliis. Et ostendit quomodo inutiles sibi. Non est enim aliquis qui faciat bonum, non est qui usque ad unum fide perueniat, id est ad me qui sum unum et summum bonum, iuxta illud: »Ego et Pater unum sumus ,« uel potest legi, Deus de celo, etc. Sic, ne putarentur omnes homines corrupti, sic dicit: Dixi, insipientes esse corruptos. Filii uero hominum non sunt corrupti; nam Deus prospexit de celo, id est per doctrinam apostolorum, super filios hominum, id est super fideles sese rationabiliter habentes, ut uideat si est intelligens, aut requirens Deum, id est ut in euidenti ponat quis eorum est  recte intelligens aut requirens Deum, qui possit alios ad hoc instruere. Multi namque sunt fideles, qui non adeo sunt intelligentes, ut aliorum queant esse instructores. Dixi quod super filios hominum prospexit ut et per ipsos alii intelligerent. Insipientes uero nolentes per eos intelligere, omnes ab intellectu declinauerunt, etc.

Dixi, quod dicunt quod ego non sum Deus, sed nonne cognoscent in futuro omnes qui operantur iniquitatem, id est faciunt iniqua opera, qui deuorant tribulationibus plebem meam, ut cibum panis, id est assidue: quod ego sum Deus quem modo negant, uere cognoscent? Hoc autem interrogatiue ponit, ut sic eos increpando a tali errore retrahat. Et ideo sic excecati sunt, ut operentur iniquitatem, quia me  Deum non inuocauerunt adiutorem, et quia illic trepidauerunt timore, ubi non erat timor habendus. Iudei scilicet timuerunt carnales obseruantias dimittere; gentiles uero idola sua non colere, que utraque timenda non essent. Cum autem posuerit, trepidauerunt, non superfluo addit timore; multi namque trepidant non causa timoris, sed pro febre, uel aliqua re tali. Ideo autem sic excecati sunt, quod Deum non inuocauerunt, quoniam Deus Trinitas dissipauit ossa eorum, qui hominibus placent. Quod est dicere: Deus debilitauit ad modum rei dissipate, que debilis efficitur, liberum arbitrium et rationem eorum, ne eum inuocare uellent, et non iniuste dissipauit, sed ideo quia placent hominibus in persecutione  fidelium, id est ideo persequuntur eos ut placeant sibi inuicem qui simpliciter homines sunt, non etiam Dei in eorum persecutione: Quod est dicere: Ut glorientur ad inuicem. Et ipsi iam dissipati confusi sunt, id est confundentur omnino, hic scilicet ut plus excecentur in futuro ut sine fine perdantur, ideoque confundentur, quoniam Deus spreuit eos pro malis meritis eorum. Facit autem questionem ut ipsemet soluat, sic: Dico quod Deus spreuit eos. Et quis Deus? Sequitur solutio. Ille qui ex Sion nascens dabit in hoc mundo salutare Isrel, id est dabit saluationem fidelibus ne excecentur contra 180 hoc quod dissipauit hic ossa insipientium, et contra hoc quod in futuro confundet ipsos. In futuro exsultabit Iacob et letabitur Isrel, id est gaudebunt fideles et maiores  et minores, cum Deus Trinitas auerterit captiuitatem plebis sue Iacob et Isrel, id est mortalitatem et passibilitatem.



IN PSALMUM LIII.

Titulus quinquagesimi tertii. In finem in carminibus intellectus Dauid, cum uenissent Ziphei et dixissent ad Saul: Nonne Dauid absconditus est apud nos? Hic etiam titulus iuxta historiam positus esse uidetur que talis est: Cum a Saule Dauid fugaretur, ad uicum Ziph nomine, ubi sui contribules habitabant, confugium faciens, ibi se abscondit. Ziphei uero qui cum eius essent consanguinei, eum occultare debuissent, Saulem adeuntes dixerunt ei: Quare non interficis Dauid, cum eum nunc habeas interficiendi potentiam? Nonne enim absconditus est apud  nos, ubi eum potes inuenire? Hoc dicto eum Sauli prodiderunt . Figura uero historie huius hec est: Per Zipheos Dauid Sauli prodentes, qui florentes interpretantur, Iudei signabantur, qui cum in terrenis florerent, sui floris arrogantia commoti, Christum qui reuera est Dauid, Sauli prodiderunt, id est morti, metuentes amittere locum et gentem. Qui Christus secundum deitatem apud eos latebat, id est in carne quam de eorum sanguine in uirgine sumpserat, absconditus erat. Quare uero per Saulem mors figuretur, sepe iam dictum est. uerba quidem tituli, sic explananda sunt. Intellectus Dauid Prophete quem habuit in componendo hunc psalmum: Dauid dico respicientis in finem, id est in Christum; in carminibus, id est in laudibus, quod  est dicere: Respicientis sic in finem, ut laudet eum componendo carmina, hec, id est hunc psalmum ad laudem eius. Habitus est iste intellectus ab ipso Propheta, cum hoc fuerit quod uenissent Ziphei et dixissent ad Saul: Nonne Dauid absconditus est apud nos, ubi potes eum interficere? Et post eum Sauli prodiderunt, quod est dicere: Propheta considerans Zipheos contribules suos, qui eum occultare debuissent, ad Saul uenisse et ei dixisse: Nonne Dauid absconditus est apud nos? et postea eum Sauli prodidisse, et per hoc negotium in se completum, intelligens sancto Spiritu Christi proditionem ad mortem a Iudeis faciendam prefigurari respiciendo in ipsum Christum, hunc psalmum in eius laudem composuit.  In quo eum introducit secundum humanitatem, diuinam Trinitatem orantem, ut eum in passione constantem faciat, ne timore cedat cum Ziphei prodent eum Sauli. Orat quoque de resurrectione et pro inimicis, et ostendit passionem suam, pro qua eum oporteat orare, et promittit semetipsum esse uoluntarie in cruce offerendum, contuitu resurrectionis, quod sacrificium causa est, quare Deus eum orantem debeat exaudire. Hoc uero quod positum est in titulo: Nonne Dauid, nichil ad figuram uidetur operari in psalmi intensionem, sed ad historie ostensionem.

Deus Pater, saluum me fac, ne cedam. Me dico in nomine tuo, id est in honorem nominis tui perseuerantem, iuxta illud: »Non quero gloriam meam,  sed eius qui misit me Patris ;« et iudica me sicut iudicandus sum, faciendo scilicet resurgere in uirtute tua, id est in potentia tua. Quod est dicere: Quia potens es ad me resuscitandum. Ostendit autem se dignum exauditione, cum non solum uerbis, sed et affectione oret, cum addit: Oro saluum me fac et iudica me, et hoc oro et affectione et uerbis. Ergo, Deus, exaudi orationem meam affectione factam, et auribus percipe, id est, audi uerba oris mei, id est, orationem quam uerbis profero. Auribus percipe, dicit ad humanum modum. Necesse est autem ut orem te, ut me saluum facias ne cedam; quoniam alieni, id est Iudei qui deberent esse amici, cum sint contribules mei, ipsi uero sunt alieni a me facti, per superbiam et inuidiam suam; insurrexerunt aduersum  me, capiendo, uerberando et blasphemando, 181 et ipsi fortes esse uolentes, ad hoc ut me detineant in morte, quesierunt animam meam, id est. querent ut auferant uitam meam. Et cum deberent considerare me Deum esse, et sic non persequi, non proposuerunt, id est non proponent ante conspectum suum interiorem, Deum uerbum, mihi personaliter unitum, esse mihi auxiliatorem, quod est dicere: Non considerabunt me esse hominem et Deum. Diceret aliquis: Habesne Deum tibi personaliter unitum adiutorem. Respondit: Ita. uere Deum proponere deberent. Ecce enim in presenti est, quod Deus adiuuat me, faciens constantem, et ideo deberent constantie mee contuitu, eum ante conspectum suum proponere: et Dominus mihi personaliter unitus,  susceptor est anime mee, id est suscipiet animam meam, ut ad corpus post tres dies reducat. Sequitur oratio pro inimicis sic: Quamuis insurgant aduersum me, et querant animam meam, tantum oro, Domine, auerte mala, que merentur ab inimicis meis. Et disperde illos secundum quod mali sunt, in ueritate tua, faciendo existere, id est in conformitate mei, qui sum ueritas tua, iuxta illud; »Ego sum, uia, ueritas et uita ,« uel potest esse concessio diuine iustitie, sic: Dico quod fortes querent animam meam detinere in morte, et ideo concedo, auerte mala hec a me ne detinear et cedam, et da inimicis meis hec mala, scilicet ut ab hostibus Romanis uincantur, et in eternum damnentur. Exponit autem partem malorum, cum addit: In ueritate tua, id est in uero  iudicio tuo et iusto disperde illos, id est destrue per Titum et uespasianum, uel disperde destructione mortis eterne. Adiungit uero causam, quare debeat eum Deus exaudire sic: Oraui te, Deus, ut me saluum facias et iudices, et dignum est. Nam uoluntarie, id est libenter non inuite, sacrificabo tibi memetipsum in cruce. Et post confitebor, id est ueros confessores pariam nomini tuo, id est ad honorem nominis tui, Domine, quoniam bonum est confiteri, id est bonum est ut confessores pariam. Et ideo sacrificabo, quoniam certus sum quod ex omni tribulatione ista eripuisti, id est eripies me, faciendo immortalem, et oculus meus, id est consideratio mea, despexit super inimicos meos, qui modo inferiorem se reputant.  Quod est dicere: Despiciam, id est deorsum aspici faciam ipsos inimicos, super eos apparens, partem mihi subiugando, saluando scilicet, partem per mundum dispergendo. Et hoc est ac si diceret: Debes me orantem exaudire, ut a tribulatione eripias. Nam ideo sacrificabo tibi, quia fiduciam habeo, quod me ex omni tribulatione eripies, et post despiciam super inimicos meos qui me modo in humilitate positum despiciunt, id est inferiorem se reputant.



IN PSALMUM LIu.

Psalmi quinquagesimi quarti titulus. In finem, in carminibus, intellectus ipsi Dauid, quod sic exponitur. Intellectus huius psalmi ascribendus est ipsi Dauid, id est Christo perseueranti, in carminibus, id est in laudibus, ut laudet Deum intentione, uoce et  opere, non desistens etiam in ipsa passione, ubi potius Deus laudandus est. In carminibus dico perseueranti usque in finem, scilicet uite, id est donec uita eius per mortem crucis finiretur, uel sic perseueranti in carminibus usque in finem, id est usque in consummationem eternitatis. Quod est dicere, perseueranti in carminibus, id est in Dei laudibus, et in prosperis et in aduersis, donec Deus reduceret eum in perfectam et consummatam immortalitatem. Ubi uero ponitur in carminibus, solet sepius psalmus de Passione agere: et innuitur nobis quod sicut Christus in passione sua in laude Dei perseuerauit, ita et nos in tribulationibus minime debemus a Dei laude cessare. In hoc autem psalmo introducitur caput orans, ne in passione cedat, et ut resurgat,  ostendens passionem suam, pro qua eum necesse est orare. Agit etiam de repulsione Iudeorum, et conuersione gentium, de quorum Iudeorum damnatione et in corpore et in anima concessiue agit; predicit quoque se constantem futurum, et resurrecturum et ad celos ascensurum, et hoc totum ad instructionem 182 conuertendorum ponit, ut de salute sua Deum diligant, et in perditione infidelium sibi caueant, ne si a Deo discesserint, similiter damnentur. Unde dicit:

Exaudi, Deus, orationem meam, ut me resuscites, et immortalem facias et exaltes, et ne despexeris deprecationem meam, qua oro ne permittas me in passione deficere. Orare proprie dicimur, quando ad hoc precamur, ut aliquid consequamur, deprecari  uero quando ad hoc, ut aliquid incommodi prece nostra a nobis depellamus. Intende mihi, id est, da mihi intentionem perseuerantie in uirtutibus, et in bono proposito meo, ut te scilicet assidue laudem. Et hoc modo, inquam, exaudi me, dando mihi intentionem. Hoc autem addit ex ingenti affectione, uel quia in passione labor maximus est, seu in qualibet exercitatione, ponitur exercitatio pro passione, dico exaudi. Et dignum est: nam si in exercitatione mea, id est in passione contristatus sum, id est contristabor pro Iudeis, quia doctrine mee nolunt acquiescere ac si dicat: Ideo dignus sum ut exaudiat quia pro te ero in exercitatione passionis, et adeo prius ero, quod de inimicorum obstinatione incredulitatis  contristabor. Passio quidem exercitatio dicitur per similitudinem, eo quod sicut per exercitationem artium secularium peruenitur ad diuine pagine notitiam, ita et per passionem peruenit Christus ad immortalitatis sublimitatem, uel sic. In exercitatione doctrine mee, id est in perseueratione doctrine mee, contristatus sum de Iudeorum obstinatione. Ostenso merito quo debeat exaudiri, pretendit necessitatem, sic: Oro, exaudi, et necesse est. Nam conturbatus sum a uoce inimici, id est Iudaici populi, et a tribulatione peccatoris eiusdem populi, scilicet antonomastice peccatoris; quod est dicere: Contristabor timore spontaneo secundum carnem. Qui timor continget a uoce minantis Iudaici populi, id est quia minabitur mihi mortem, dicendo:  Crucifige, et a tribulatione peccatoris, quia scilicet mihi tribulationem inferet, capiendo, ut latronem ducendo, conspuendo et uerberibus affligendo.

Exponit autem cur a uoce illorum conturbabitur sic: A uoce eorum ideo conturbabor. Quoniam iniquitates quas habent declinauerunt, id est declinabunt a se in me, ut sic me possint interficere, ut cum ipsi seductores sint et blasphemi, me seductorem et blasphemum esse mentiantur. Unde legitur: »Si non esset hic malefactor, non tibi tradidissemus eum .« Et alibi: »Hic blasphemat .« Et a tribulatione timebo, ideo quia molesti erant mihi, id est preuideo quod molestam tribulationem mihi inferent. Et non propter merita mea, sed in ira, id est propter impietatem  irrationabilis ire sue. Quia dixerat se conturbandum esse, ne putaretur non sponte, sed inuite conturbandus esse, repetit se conturbandum esse, ut determinet sic: Dixi: Conturbabor a uoce et a tribulatione, et sic erit: quia cor meum conturbatum est, id est anima mea conturbabitur timore uocis et tribulationis. Et hec conturbatio erit in me, id est in meo iure. Quod est dicere: Potestatem habeo conturbandi et non conturbandi. Ac si dicat: Sponte mea conturbabor. Non solum uero timebo propter uocem et tribulationem, sed et formido mortis cecidit super me, id est continget mihi. Cum dicit cadet super me, innuit quod grauissima erit illa formido, adeo ut illum uehementer opprimat; a  similitudine rei ponderose, que si super aliquem ceciderit, nimis eum opprimit.

Ostendit autem istam formidinem per partes sic: uere formido cadet super me, et non simplex formido, sed super me uenerunt, id est ad mei oppressionem uenient in me, timor in anima, et tremor in corpore, et non erit inanis timor iste, nam contexerunt me tenebre, id est ex toto occupabit mors corpus meum, contegere ponit a similitudine rei, que cum contegitur, penitus a re qua contegitur occupatur. 183 Mors dicitur tenebre, eo quod oculos corporales tenebrosos faciat. Dico quia declinabunt in me iniquitates et molesti erunt in ira: et contristabunt me nolendo doctrine mee acquiescere. Et tunc dixi, id est: Dicam et uoce et affectione: Quis dabit  mihi pennas, sicut columbe, et uolabo et requiescam? Istud sub interrogatione positum, oratio est, sed ex affectione nimia interrogatiue ponit. Maius enim pondus affectionis tales interrogationes habere solent. Ac si diceret: O Deus, mihi existenti sicut columbe, id est reuera columbe. Ita scilicet simplici ut est columba, et sine felle ire et odii, et amore caritatis pleno ad similitudinem columbarum, que ex dilectione sibi inuicem oscula prebent, de pennas, id est agilitatem resurgendi, ut non differatur ressurectio mea usque in resurrectionem communem. Sed cito fac me resurgere, post tres dies scilicet. Pennas pro agilitate ponit, quia pennate uolucres agiles sunt. Et postquam dederis pennas uolabo, id est, citissime ibo ad gentes per  predicatores meos, non localiter: sed fide quia in me scilicet credent, et requiescam in eis, id est delectabor in eorum fide. Quandoquidem Iudei me repellunt, dico: Da mihi pennas. Nam mihi sicut columbe existenti, scilicet mihi carente felle amaritudinis, ad modum columbe; quis alius dabit pennas et uolabo et requiescam? Nullus, nisi tu scilicet. Quia dixerat Quis dabit, etc., ne uideretur hoc ex incertitudine sic posuisse, apostropham ad auditores faciens, se inde certum esse ostendit, predicens quod uolabit sic. Dixi: Quis dabit, etc. Cuius rei tamen minime sum incertus. Nam scio quod ecce, id est in presenti, elongaui, id est elongabo a Iudeis fugiens, id est coactus ab eis, quia me respuunt, a similitudine fugientis, qui coactus de loco  aliquo discedit. Et post mansi in solitudine, id est in eternum manebo in gentibus, que solitudo dicebantur, eo quod deserte erant et ab omni opere bono et uirtute, carentes doctrine rore, a similitudine solitudinis, id est deserte terre, que omnium bonorum fertilitate caret; uel sic: Quis dabit mihi pennas, id est agilitatem resurgendi, et uolabo, id est citissime tendam in immortalitatem et impassibilitatem; et requiescam, id est delectabor, qui hic multis anxietatibus affligor. Ac si dicat: Da mihi pennas, et uolabo et requiescam. Nam quis alius dabit nisi tu? Nullus scilicet. Huius etiam rei ostendit se certum esse, sicut et in sententia superiori, sic. Quamuis dixerim, Quis dabit et uolabo, tamen  non sum huiusce rei incertus. Nam securus sum quia ecce in presenti elongabo a morte fugiens, id est citus ad modum fugientis: et manebo perenniter in solitudine, id est in solitaria beatitudine. Et uere solitudo est beatitudo eius. Cum ad tantum beatitudinis nemo preter eum solum peruenerit, neque peruenturus sit. Licet ad hanc omnes fideles peruenturi sint. Quoniam autem dixerat: Quis dabit, ne putaretur ignorare ipsum datorem, addit: Dixi: Quis dabit, o auditores, et tamen non ignoro ipsum datorem pennarum: sed exspectabam eum, id est ego bene cognoscens, et exspecto et exspectabo eum patienter, sine murmure uel tedio, qui saluum me fecit, id est faciet, a pusillanimitate spiritus, id est ne habeam pusillanimem spiritum, deficiendo in passione.  Illi namque pusillanimem spiritum habere dicuntur, qui timore cedunt; et saluum me faciet a tempestate, id est a commotione mentis, ne commouear in passione ira et odio contra Iudeos. Bene quidem huiusmodi commotio tempestas dicitur, eo quod mentem turbat, uirtutesque pessumdat, a similitudine eris, que uulgo tempestas dicitur, a qua er perturbatur et segetes pessumdantur. Ait autem concessiue de inimicis sic: Inimici declinabunt in me iniquitates et molesti erunt, et idcirco ab eis ad gentes uolabo. Qui inimici, ut preuideo, postea precipitabuntur ab honore, unde modo superbiunt. Et ita concedo, precipita, Deus, eos ab honore, et quia possent 184 ab honore precipitari sic, ut in patria remanerent, addit: et precipitando diuide  linguas eorum, id est diuisas fac et diuersas. Ac si diceret: Dum in patria sua sunt, una tantum eis lingua necessaria est. Sed tu eos ubique terrarum disperge, et sic eis erit necesse diuersas linguas habere. Et hoc quod dico precipita, non dico causa maleuolentie: sed pro malis meritis eorum: quoniam uidi in ciuitate, id est, in congregatione eorum, iniquitatem, id est iniquas cogitationes et opera iniqua, et contradictionem. Quod est dicere: uidi eos iniquos in cogitationibus et operibus esse, et contradicentes ueritati. Ideoque concedo, precipita. Ciuitas per metonomiam pro congregatione ponitur, eo quod hominum congregationem contineat. Et hanc iniquitatem nunquam postponent; sed die ac nocte, id est, assidue: uel die ac nocte, id est et in  prosperis et in aduersis circumdabit eam iniquitas, id est ex toto occupabit. A similitudine ciuitatis, que ab hostibus circumdatur. Ostendit autem per partes ipsius ciuitatis iniquitatem eam circumdare, id est ex toto occupare, sic. Dico quod iniquitas circumdabit eam. Iniquitas dico existens super muros eius, id est subiugans sibi principes eius ciuitatis. Summos uidelicet sacerdotes et scribas, et Phariseos, qui muri dicuntur, eo quod ad modum murorum munire doctrina sua minores deberent, cum alti sint in scientia. Et in medio eius, id est in plebe, est labor et iniustitia, id est laboratio ad habendam iniustitiam. Quod est dicere: Laborant omnino ad hoc, ut iniusti sint. Medium dicitur plebs, eo quod  a maioribus muniri debet. Sicut ciuitatis medium a muris munitur, uel sic: Die ac nocte circumdabit eam iniquitas, existens super muros eius, id est preualens custodie murorum; ne muri possint eam munire, angeli scilicet, qui illis a Deo dati erant ad custodiendum, quorum ipsi custodiam per iniquitatem a se repellunt. Quod est dicere: Tanta est eius iniquitas, quod muri eam custodire non possunt. Et ideo in medio eius ciuitatis, id est in plenitudine eius ciuitatis est labor et iniustitia, id est laboratio ad iniustitiam. Quod est dicere: Non pauci laborant ad iniustitiam, sed tota plenitudo ciuitatis illius.

Quod dicit iniustitiam esse in medio eius, a similitudine hostium positum est, qui postquam medium  ciuitatis occupauerunt, circumquaque in ea dominari possunt. Ac si dicat: Iniustitia totam illam ciuitatem occupauit. uel sic ad litteram legi potest: Die ac nocte circumdabit eam iniquitas, existens super muros eius lapideos, id est excellens altitudinem murorum eius. Quod est dicere: Cum ipsius muri pro modo suo sublimes satis sint, altior tamen est eorum iniquitas pro modo suo. Et ideo in medio eius, id est in aperto est labor et iniustitia. Quod est dicere: Aperte et inuerecunde laborant ad iniustitiam. Quia illud quod in medio est, apertum est, medium pro aperto ponitur. Et exponit per partes iniustitiam, sic. Et de plateis eius, id est de publico, non defecit usura et dolus ad litteram. Ac si diceret: In plateis etiam aperte usuram et dolositatem  exercent, uel sic. De plateis eius, id est de principibus, non defecit usura, id est nimia uindicta et dolus. Quod est dicere. Si aliquis in eos peccat, plus exigunt uindicte, quam sit offensio; a similitudine usurarii, qui plus pecunie a debitore exigit quam commodauerit. Si autem aliquando nequeunt de peccantibus in se usuram accipere, id est manifestam uindictam, dolose contra eos agunt. Platee principes recte dicuntur, eo quod per eorum regimen et doctrinam minores incedere debent, sicut per plateas itur. Quoniam uero de eis egerat concessiue, posset aliquis dicere: Quare potius concedis hos precipitandos esse, cum multi etiam sint gentiles qui tibi non obediunt, de quibus non dicis ut precipitentur. Ad hoc autem sic respondet, ostendendo  causam quare potius isti sint non sustinendi quam gentiles, si ei maledixissent, et super 185 eum magna locuti fuissent: et respondendo facit ad eos apostropham increpatiue, et eos cum multi sint personaliter, singulariter hominem uocat, quia unum sunt in malitia. Dixi concessiue, precipita, et digne concessi. Indignum enim est ut te sustineam, id est, patienter differam penitus penam tuam usque in futurum. Quoniam si inimicus meus, gentilis populus, qui nunquam mentitus est esse se amicum meum, sicut tu plebs Iudaica mentiris, dicendo: »Magister, scimus quia uerax es, etc., ,« qui gentilis populus aperte mihi inimicatur, non habens mei fidem, maledixisset  mihi, non uoce, sed re, id est, depressisset me in tribulatione, sicut tu maledices, id est, deprimes: utique sustinuissem, id est, patienter eius penam omnino distulissem usque in futurum, non concederem ut hic precipitaretur sicut de te concedo. Et si is qui oderat me, aperte male uiuendo, non fingendo se amicum sicut tu fingis: gentilis populus scilicet super me se extollens per arrogantiam, ad modum tui locutus fuisset ore magna, id est, superba sicut tu dicendo: »Omnis qui se regem facit, contradicit Cesari ,« et cetera talia, forsitam, id est, reuera abscondissem me ab eo, id est, abscondissem potentiam meam ab eo, differendo uindictam usque in futurum. Non hic eum precipitando, sicut te precipitabo. Hoc autem quod preterite posuit, sic legendum  est: Si inimicus meus malediceret mihi, sicut tu maledices, utique sustinerem. Et si is qui odit me super me magna loqueretur, reuera absconderem potentiam meam ab eo. Tu uero populus Iudaicus, existens homo, id est, animalis non spiritualis, unanimis, id est, amicissimus mihi simulatione, non re, non secundum omnes: sed secundum quosdam qui dolose mei familiaritatem appetunt, ut me redarguere possint: dux meus secundum illos quos constitui duces populi, licet bene illos non ducant, scilicet secundum summos sacerdotes et ceteros principes, qui claues scientie habent, neque intrant, neque alios intrare permittunt ; dicti tamen duces, quamuis non ducant, eo quod ducendi habeant officium:  et notus meus, id est, consanguineus, secundum quosdam, qui eadem tribu sunt: uel notus secundum quosdam, eo quod cum sim corporaliter nutritus, et cum eis ab etate puerili conuersatus: qui simul mecum capiebas dulces cibos, id est, dulcia precepta legis, que sibi sunt anime, et simul capiebas, id est, in eodem loco. In Synagogis scilicet et in templo. Quod est dicere: Omnes capiebamus, et in eodem loco, et in domo Dei, id est, in templo ambulauimus cum consensu, id est, cum concordia, ut ibi pariter sacrificia et alia instituta legalia compleremus. Tu, inquam, populus Iudaicus, qui talis et talis es, ut dixi, es a me sustinendus? Minime. Quod est ac si diceret: uere debeo concedere ut  precipiteris, neque debeo te sustinere usque in futurum ultionem tuam protelando, quoniam tu es homo unanimis, dux meus et notus meus, qui simul mecum dulces capiebas cibos, et cum quo in domo Dei ambulaui cum consensu; et quamuis hec omnia sint, tamen contristabis et conturbabis me et repelles, cum deberes non repellere: sed mihi utpote regi et Saluatori tuo subiici, quem prophetarum testimonio cognoscere potuisti, et sic me letificare. Ideoque dignus es omnino ut precipiteris. Dico quod te non sustinebo, cum hoc et hoc sis, et tamen me et contristes et conturbes. Inimicum quidem gentilem populum, qui me aperte odit, sustinerem si mihi malediceret, et ab eo potentiam meam absconderem si super me magna loqueretur, cum non sit  notus, et unanimis, et dux meus. Non enim adeo dignus est gentilis populus damnatione, qui nunquam me per legem qua carebat cognoscere potuit, quantum tu, qui me per legis testimonium cognoscere potuisti. Et qui nunquam fraudulenter se mihi fecit unanimem; 186 nec est a me dux constitutus sicut tu, neque mihi exstitit consanguineus. Cum ponit tu uero homo. Illud uero non quantum ad sententiam, sed quantum ad ordinem littere uidetur operari.

Cum autem dixit maledixisset, ponitur maledicere pro deprimere, sicut benedicere sepe ponitur pro exaltare. Facta concessione de damnatione Iudeorum in hoc mundo futura, et ostensis causis quibus debeant hanc damnationem subire; agit consequenter  de damnatione in die iudicii futura, sic: Dixi, precipita et diuide. Et non solum precipitentur et diuidantur: sed etiam quandoque, ueniat mors perpetua super illos, qui ignorant me Deum esse, super plebem rudem scilicet, que adhortatione principum in me peccat, et descendant in infernum uiuentes, id est, illi qui prudentes et scientes se interficiunt in me peccando, cum me Deum esse non ignorant. Mittit autem ad similitudinem historie de Dathan et Abiron et eorum consentaneis . Nam Dathan et Abiron, cum sacerdotio Aaronico contradicerent, et se contra Deum illius sacrificii dispositorem agere non ignorarent, multos quoque sibi consentientes, ignorantes tamen ipsos contra Deum agere haberent, a terra uiui absorpti, in infernum descenderunt.  Reliqui uero ignoranter eis consentientes, igne cremati sunt. Per Dathan igitur et Abiron, qui uiuentes perierunt Iudeorum pars illa portendebatur, qui cum Christum Deum esse non ignorarent, tamen erant illi contradicturi, et in ipsius Christi cognitione uiuentes et prudentes, in inferni damnationem erant descensuri. Per consentaneos autem eorum igne consumptos, qui ignoranter peccabant, Iudeorum pars illa figurabatur, que cum Christum Deum esse ignoraret, eique contradiceret, infernali igne superueniente, et eos demergente, perituri erant, non quia uiui et prudentes, sed quia ex ignorantie negligentia peruerse agerent. Huius autem historie similitudini alludit, cum ponit. ueniat mors super  illos, qui ignorantes me Deum esse, mihi contradicunt, sicut super consentaneos Dathan et Abiron ignis uenit, qui eos consumpsit. Et bene positum est super eos per similitudinem, ac si poneret: Sic eos perpetua mors opprimat, ne possint surgere inde et euadere, ad modum illorum, qui ab aliquo pondere supercadente adeo deprimuntur, ne surgere sit eis licitum. Et illi qui sunt uiuentes, id est, non ignoranter peccantes, descendant in infernum, id est, ueniant in profundissimum interitum quod denotatur, cum dicit descendant. Descendere namque dicimus ad profunda uenire, dico descendant in infernum, et ueniat mors super illos, Quoniam nequitie, id est, nequam opera sunt in habitaculis eorum, id est, in corporibus que habitacula sunt animarum. Et nequitie,  id est, nequam cogitationes sunt in medio eorum, id est, in corde quod dicitur medium, eo quod in medio corporis sit situm. uel medium dicitur per simile eo quod per eius mensuram corporum actus fiunt, sicut ad mensuram puncti, quod medium est, circulus constituitur. Cum uero addit: Ego autem, etc. Salutem suam annuntiat, ne uideretur ex incertitudine orasse. Et hoc sic continuatur. Dixi quia illi sic destruentur, et hic et in futuro. Ego autem ad Dominum clamaui, intentione deuotionis, et Dominus saluabit me. In perficiendo constantem, in uespere, id est in passione: que contingit circa uesperum; circa nonam uidelicet, que prefigurabatur per agnum, qui  immolabatur in lege ueteri ad uesperum. Et saluabit me in mane, id est in resurrectione que continget in mane faciens immortalem et impassibilem. Et saluabit me in meridie, id est in ascensione que circa meridiem erit, exaltando me super celos, et mihi mundum totum subiiciens. Et ego narrabo per predicatores meos omni mundo has saluationes postquam acciderint. Et cum adhuc future sint, annuntiabo eas discipulis meis, ut ipsi omnibus narrent, postquam facte fuerint. 187 Narrare quidem dicitur de preterito: Annuntiare uero de futuro; uel sic: Dominus saluabit me uespere et mane, et meridie, id est et in prosperis et in aduersis, ne me scilicet prospera eleuent, nec aduersa deprimant. Per uesperum et mane, quia tunc er caret feruore,  prosperitas denotatur. In qua tribulationum feruor minime dominatur. Per meridiem autem, qui solis feruoribus exestuat, aduersitas intelligitur: in qua tribulationum feruoribus quilibet opprimitur. Et quia saluabit me per predicatores, narrabo beneficia que mihi dederit; et annuntiabo beneficia que fidelibus meis in futuro retribuentur; uel sic: Narrabo per predicatores minora beneficia, ab eo mihi iam data, scilicet immunitatem a peccato, et uirtutem miraculorum, et exercitium operum bonorum, et annuntiabo maiora beneficia que dabit, scilicet immortalitatem et impassibilitatem, et totius mundi subiugationem. Dixi quod clamaui interius affectione, et non solum hoc, sed et uoce orabo. Et hoc non est in libro, sed ex hoc intelligitur quod addit  et exaudiet uocem meam. Et hoc modo exaudiet, quod redimet, id est eruet animam meam in pace perpetua constituendam et hoc superius obscure positum est, cum dixit: Saluabit me uespere: sed ideo repetit equipollenter, cum dicit redimet, ut lucidius post enarret et ostendat a quibus redimet, cum addit, ab his redimet qui appropinquant mihi. Et quia appropinquare est et ad bonum et ad malum, determinat hoc sic. Dico quod redimet a Iudeis, qui appropinquant mihi. Et necesse est ut ab his me redimat, quoniam erant mecum, id est sunt in familiaritate mea, inter multos existendo, id est ita ut sint in numero infidelium qui multi sunt, non in numero fidelium qui pauci. Quod est dicere: Sic  mihi appropinquant, ut infidelitatem suam non deserentes, insidientur mihi; ut redarguere queant, et occasionem mee mortis inueniant.

Annuntiata salute sua, annuntiat quoque duplicem inimicorum damnationem, de qua superius egerat concessiue ubi dicit: Precipita, etc. Et ueniat mors, etc. Ut igitur hanc annuntiet consequenter damnationem, repetit quod superius posuit, ut confirmet sic. Exaudiet, inquam, Deus uerbum me, ut redimat, et ex opposito humiliabit illos inimicos meos ab honore mundano, et terra sua precipitando, Deus uerbum mihi personaliter unitum dico ante secula existens, id est ab eterno, quod ipsi dicunt mihi non unitum. Quod est dicere: Ego, qui Deus et homo sum secundum quod Deus eternus, secundum  quod homo in tempore natus, humiliabo illos, quia ipsi solum me hominem considerantes negant ab eterno existere. Diceret aliquis: Periitne adeo misericordia ut cum ipsi forsitan aliquando commutandi sint de impietate sua eis non misereatur Deus ne humilientur? Ad hoc autem sic respondet, dicendo eos nunquam esse commutandos. Dico quod humiliabit eos Deus uerbum, et merito. Non enim est illis commutatio, id est nolunt unquam de malitia sua commutari, ut boni fiant. Ac si dicat: Si commutarentur, non humiliarentur, sed quia nolunt commutari, humiliabit eos Deus, et ideo non est illis commutatio, quia non timuerunt Deum uerbum, id est non proposuerunt ante considerationem suam Deum uerbum metuere. Quod profecto si timerent,  et commutationem expeterent.

Agit autem de damnatione in die iudicii futura sic: Dixi quod Deus illos humiliabit, et non solum hanc uindictam de ipsis accipiet, sed adhuc extendit manum suam, id est adhuc amplificabit uindictam suam in retribuendo damnationem maiorem pro malis meritis eorum. A similitudine percutientis, qui cum aliquem grauiter uult percutere, ualde manum extendit. Manus uero bene pro uindicta ponitur, eo quod manuum percussione, 188 de hostibus sepe uindicamus. Et merito extendet manum, quia contaminauerunt testamentum eius, id est corruperunt legem eius, male exponendo. Iuxta quod in psalmo decimo legitur: »Que tu perfecisti, destruxerunt .« Contaminauerunt quidem legem, non quantum  ad ipsam legem, que sancta est et munda, sed quantum ad suam sinistram interpretationem. Quod est dicere: Corruptam de lege dederunt expositionem. Apposita causa qua extendet uindictam, exponit ipsam uindictam sic: Dico extendet manum hoc modo, scilicet quod diuisi sunt ab ira uultus eius, id est diuidentur in die iudicii a regno Dei, quod temere habitare presumunt. Et hec diuisio continget ab ira Dei, id est propter hoc quod eis erit iratus. Quod autem dicit ira uultus eius, humano more dicit, eo quod ira soleat in uultu notificari, nichil est plus ab ira uultus quam ab ira simpliciter, uel ab ira uultus eius, id est ab ira mea quando in iudicii die apparebo in maiestate iratus. His a quibus neglectus  sum, ueniens in humilitate pacificus, qui Dei uultus dicor et facies, eo quod per me Deus genus humanum misericorditer respiciat, sicut uultu quilibet respicit; uel sic legi potest, extendit manum suam in retribuendo. Dico quod non est illis commutatio de malo ad bonum, et hoc ideo quia non timuerunt Deum ut obedirent preceptis eius. Et licet eum non timerent, tamen extendit manum suam, id est amplam fecit largitatem misericordie sue in retribuendo bona pro malis. Ut cum scilicet nequam essent, et legis preceptis non obedientes, mitteret eis misericordiam, id est Filium suum, me scilicet qui eos ad uiam uite reducerem. Et ipsi non cognouerunt misericordiam Dei, sed contaminauerunt testamentum eius, male exponendo, et detorquendo ad aliud,  quidquid ibi scriptum est de me, ideoque diuidentur in futuro ab ira uultus eius. Quod dicit manum extendit, a similitudine ponit, quia cum alicui beneficia impendere uolumus, ipsi manum extendere solemus. Dico quod illi diuidentur a regno Dei, et ex opposito »cor illius Dei appropinquauit ,« id est appropinquabit regno Dei, ut illud possideat. Unde legitur: »uenite, benedicti Patris mei, possidete regnum quod uobis paratum est ab origine mundi .« Cor Dei boni dicuntur eo quod eius secreta sciunt, uel usualiter cor Dei dicuntur. Amicissimos enim nostros, cor nostrum uocare consueuimus. Et merito appropinquabit cor illius. Quia non contaminauit Testamentum, sed sermones eius molliti sunt illi super oleum, id est precepta  eius que austera aliis uidebantur, mollia ad intelligendum et leuia facta sunt, suo modo plusquam oleum molle sit et leue suo modo.

Quia dixerat molliti, etc., eo quod molle solet aliquando poni pro fragili et inualido, ne hic similiter poni uideatur pro fragili et inualido, addit, et ipsi sermones sunt iacula ipsi cordi. Quod est dicere: Quamuis dixerim sermones esse molles quodam respectu, tamen iacula sunt alio respectu dicenda, eo quod cum eis catholice fidei aduersarios fideles repercutiunt, sicut iaculis hostes percutiuntur. Quoniam uero sermones dixerat esse iacula, unde datur intelligi, quod fideles aliquando tribulationes et rixas ab infidelibus patiuntur. Adhortatur ne timeant, si aliquando persecutionem passi fuerint, sed  omne onus curarum suarum super Deum reiiciant, et ipse bene inde eos expediet. Dixi quia sermones Dei sunt iacula cordis Dei, id est fidelibus contra infideles. Qui infideles si contra te tribulationes et rixas mouerint, o cor, ne timeas, ne sis sollicitum, sed iacta super Dominum curam tuam, id est pone super eum omne onus sollicitudinis tue, a similitudine ponderis, quod super aliquem ponitur. Quod est dicere: Noli sollicitus esse quomodo possis euadere, sed securus esto, et omnem curam saluationis tue Domino attribue, et ipse Dominus 189 te enutriet in sermonibus suis, id est pascet et confortabit ut fortis sis et prudens huiusmodi iaculis hostes referire. Et si corporea tribulatio tibi ab  hostibus illata non fuerit, non dabit Deus tibi iusto fluctuationem, id est non permittet te fluctuare, id est laborare, cum hoc sit quod es iustus; quod est dicere: Propter iustitiam tuam sic te constantem faciet, quod nullo modo fluctues. Facit apostropham ad Deum agens, annuntiando de impiorum morte perpetua sic: Dixi quod cor non fluctuabit.

Eos uero qui cor tuum persequuntur, deduces tu Deus uerbum qui potens es, id est, deduci permittes a malignis spiritibus. In puteum interitus, id est, in profundissimum interitum. Unde non poterunt emergere, a similitudine putei profundissimi. In quem si quis ceciderit, non poterit inde exsurgere, de quo puteo interitus legitur: »Os eius claudetur, uermis eius non morietur, nec ignis exstinguetur  .« Et hoc est ac si poneret: Non solum ab ira uultus eius diuidentur, quod ualde miserum est, sed etiam post diuisionem in puteum interitus deducentur. Et merito: nam ipsi uiri sanguinum existentes et dolosi non dimidiabunt dies suos; preposteratio, ipsi dolosi cum per blanditias bonos sibi conformare nituntur, et post quia blanditiis non preualent; existentes uiri effusores sanguinum, id est, aperte et per effusionem sanguinis eos a sanctitate retrahere cupientes, non dimidiabunt dies uite sue, id est, non discernent, ut cum partem preteritam nequam operibus, et cogitationibus impenderint, futuram bone operationi et cogitationi attribuant. Quod est dicere: Nunquam saltem partem aliquam uite sue sancte et innocenter deducent;  sed omnibus diebus suis nequiter uiuent.

Ideoque iuste deducentur in puteum interitus; uel sic: Diceret aliquis: Dicis quo deducentur, nonne prodest eis ut non deducantur, quod aliquando bene operantur ad horam, et post deficiunt? Contra hoc sequitur remotio sic: uere deducentur, et si bene operentur ad horam, et post deficiunt.

Nam uiri sanguinum et dolosi, non dimidiabunt dies suos. Quod est dicere: Non licet eos dimidiare dies suos; ut alternatim partim Deo, partim uero seruiant diabolo, iuxta quod Dominus in Euangelio dicit: »Non potestis Deo seruire, et mammone ;« uel sic potest legi: Ut spectet ad hoc quod superius positum est, ubi dicitur: Humiliabit illos Deus a regno. Dico quod humiliabit eos  Deus, et hec humiliatio non diu morabitur. Nam uiri sanguinum et dolosi non dimidiabunt in terra sua dies suos, ac si poneret: Putant se fore ibi de generatione in generationem, omnibus diebus, quibus mundus iste durabit, sed nec per medietatem dierum illorum, quos sibi et filiis suis attribuunt, ibi erunt cum in quadragesimo secundo anno inde sint expellendi. Dixi quod ipsi deducentur in puteum interitus, ego autem sperabo in te, Domine. Quod est dicere: Mei autem non sperabunt in terrenis sicut infideles faciunt, sed in te sperabunt, id est, spem saluationis ponent. Ideoque non deducentur in puteum interitus.



IN PSALMUM Lu.

 Psalmi quinquagesimi quinti titulus. In finem pro populo qui longe factus est a sanctis ipsi Dauid: in tituli inscriptione, cum tenuerunt eum Allophyli in Geth. In hoc autem titulo, etsi quedam uerba uideantur esse posita iuxta historiam, uidelicet ista, cum tenuerunt eum Allophyli in Geth. Sunt tamen ibi quedam apposita, que nos plane reuocant ab historie intellectu, ubi dicitur in finem pro populo, qui longe factus est a sanctis. Hec enim uerba nusquam in historia leguntur. Unde supradicta uerba: hec scilicet cum tenuerunt eum Allophyli in Geth, secundum interpretationem solummodo accipienda sunt. Per hanc quidem uocem que est Allophyli, qui alienigene interpretantur, Iudei intelliguntur, qui prius existentes filii, modo uero facti sunt alienigene,  id est, alieni, iuxta quod in psalmo decimo septimo legitur: 190 »Filii alieni mentiti sunt mihi .« Per Geth quidem qui torcular interpretatur, passionis pressura notatur, eo quod torcularis esse solet premere. Hoc notato, ad tituli uerba exponenda accedamus.

Psalmus iste est agens pro populo Iudaico com mutando per fidem, in finem, id est, in conformitatem et subiectionem Christi, qui finis est prophetie et legis, pro populo dico, qui longe factus est a sanctis, id est, ualde dissimilis factus est ab apostolis, et aliis fidelibus ueteris legis, qui Christum regem Iudeorum esse crediderunt, sicut fuit Ioseph ab Arimathia et Nicodemus, et Gamaliel aliique multi et eorum contemporanei, et ante tempus eorum existentes.  Dico quod longe factus est a sanctis, in hoc scilicet longe factus est in inscriptione tituli facta ipsi Dauid, id est, Christo a Pilato: que inscriptio hec est: »iehsu Nazarenus rex Iudeorum .« In tituli inscriptione dico commutata ab eodem populo, cum Allophyli, id est, ipse populus existens Allophyli, id est alieni. Prius autem filii tenuerunt eum in Geth, id est, putauerunt eum tenere in pressura mortis, ne resurgeret. Commutauit enim iste populus titulum, quantum ad credulitatem suam dicens ad Pilatum: »Noli scribere rex Iudeorum, sed quia ipse dicit: Rex sum Iudeorum .« Et hoc totum est, ac si dicat: Psalmus iste agit pro utilitate populi Iudaici, qui  prius longe factus est a sanctis, per hoc quod commutauit inscriptionem tituli et uoce et affectione, cum ipse alienus uoluit Christum in morte detinere: nolens uidelicet Christum regem suum esse. Qui populus commutandus est ab incredulitate et duritia sua, in fidem Christi. Et bene dicitur psalmus iste agere pro utilitate populi commutandi. Cum enim in superiori psalmo de passione, et de parte populi damnanda agens, Christus introductus sit. Introducitur in hoc orans ante passionem ne cedat, et ut resurgat. Ostendens passionem suam, et populi saluandi commutationem. Quod ad eius utilitatem dicit, ut per hoc quod eius commutatio predicitur, ad ipsam commutationem incitetur.

Miserere mei, Deus, ut me constantem facias et  resuscites, et necesse est ut hoc orem, et dignum etiam est ut miserearis; quoniam Deum me et Creatorem conculcauit homo, id est, conculcabit Iudaicus populus, qui homo est, id est, creatura: quod indignum est ut creatura Creatorem conculcet. Cum dicit conculcauit, alludit similitudini de torculari, quia posuerat in titulo Geth, quod interpretatur torcular: torcularis enim est uuas conculcare, uel sic: Conculcabit me homo, id est, Iudaicus populus, qui simpliciter est homo, id est, animalis non utique spiritualis. Exponit uero quomodo conculcabit, cum adiungit: Dico conculcabit: ita scilicet tribulauit me, id est, cruciabit tribulationibus tota die passionis mee, impugnans me uerbis dicendo: »Hic dicit: Possum destruere templum Dei ,«  etc. Bene quidem ponit tota die. Nunquam enim illa die ab eius tribulatione et impugnatione cessauerunt, uel sic tribulauit me in die passionis, impugnans me prius ante passionem uerbis maledicis, tota die, id est, assidue, dicens: »Demonium habes ,« et cetera similia. Notandum autem, hic Christum introduci agentem ante tempus passionis sue. Quoniam autem se conculcandum esse predixerat, ne uideretur pro meritis suis esse conculcandus, repetit addendo causam conculcationis sic: Dico quod conculcabit me homo, et non in Deo quod promeruerim; sed conculcauerunt me inimici mei tota die, id est, conculcabunt me tota die passionis, ideo quia sunt inimici mei. Quod est dicere: Inimicitia sola erit causa, non aliquod meritum meum.  Ne uideretur autem quod timorem habiturus esset in ipsa conculcatione, remouet hoc sub interrogatione sic: Dixi quod me conculcabunt, et quoniam multi bellantes et uerbis et tribulationibus erunt aduersum me, qui alti erunt, id est, superbi in dominatione, que permittetur eis in me, timebo 191 ego ab altitudine diei, id est, habebo timorem propter superbiam dominationis temporalis et breuis. Quod est dicere: Timebo quod eorum altitudo, id est, dominatio ducens me ad mortem, sit causa quare detinear in morte. Nequaquam. Cum ponit diei, innuit quia breui tempore duratura est dominatio illa, quoniam dies unus breue tempus est. Ac si poneret, non generabitur mihi timor, non resurgendi ab altitudine,  que per diem solum duratura est. Ego uero in te sperabo. Ac si diceret: Non timebo, sed ego qui sum innocens, iustus, tibi obediens, sperabo resurrectionem, in te, id est, in consideratione potentie et misericordie tue. Notandum autem quod ante passionem, cum ipse passioni proximus esset, ad instructionem suorum sponte Christus timuisse perhibetur. In passione uero iam positus, timuisse non legitur. Quia uero sperare sine bona uita, non spes, sed presumptio dicenda est, addit: Dico sperabo, que spes presumptuosa non erit, nam ego ante passionem in Deo existens, id est, in operatione et laude Dei, laudabo sermones, id est, laudabiles ostendam bona uita mea predicationes meas. Quod est dicere: Bene uiuendo predicationem meam laudabilem  ostendam. Unde in Actibus apostolorum legitur: »Cepit iehsu facere et docere .« Nam si ea que predicabat opere non complesset, non utique eius predicatio laudabilis exstitisset.

Quoniam uero dixerat in te sperabo  ne uideretur innui ante passionem non sperare, addit non solum in passione sperabo, sed et in Deo speraui semper ideoque non timebo quid faciat mihi caro. Quod est dicere: Neque timebo propter eorum altitudinem, ut in morte detineat, neque timebo tribulationes et blasphemias et insidias quas facient mihi illi qui solummodo carnales sunt, non etiam spirituales. Exponit autem quid facient per partes, sic: Hoc scilicet mihi faciet caro tota die, id est, iugiter exsecrabantur, id est exsecrabilia iudicabunt  uerba mea, dicendo: »Abraham mortuus est prophete, et tu dicis: Si quis sermonem meum seruauerit, mortem non gustabit in eternum ,« et cetera similia. Et ideo exsecrabuntur uerba mea, quia omnes cogitationes eorum erunt aduersum me, et quia multi cogitant aduersum aliquem, non ut ei noceant, sed ut eum secundum quod peruersus est, destruant. Addit: In malum erunt cogitationes eorum, non in bonum. Quod est dicere: A malis cogitationibus quas aduersum me cogitabunt, procedet exsecratio uerborum meorum. Unde in Euangelio legitur: »Ex abundantia cordis os loquitur ,« et ipsi exsecrantes inhabitabunt familiaritatem meam, et abscondent causam inhabitationis: non quantum ad me, qui omnia uideo; sed  quantum ad existimationem suam. Quod est dicere: Cum ipsi mala intentione inhabitent, bona intentione se inhabitare fingent. Ostendit uero quare inhabitabunt, addendo sic: Dico inhabitabunt, et ipsi inhabitantes obseruabunt calcaneum meum, id est exspectabunt finem meum, ut cum in principio nichil in me habeant quod notent, saltem quod possint redarguere in fine inueniant. Bene quidem calcaneus pro fine ponitur, eo quod sit finalis corporis pars. uel sic obseruabunt, id est exspectabunt calcaneum meum lapsurum. Quod est dicere: Exspectabunt an forte me uiderint in aliquo crimine labi. Quia per calcaneum aliquis labitur, calcaneus pro lapsu ponitur. Sententia quidem eam in his uerbis concipitur, que etiam in superioribus. Dixi quod obseruabunt  calcaneum meum. Sicut sustinuerunt animam meam, id est utpote illi qui sustinebunt uitam meam, id est quibus erit uita mea oneri et tedio, et ad modum alicuius, pondus aliquod graue sustinentis, cui pondus illud maximo tedio est. Quod est dicere: Hoc quod uita mea erit eis tedio, causa erit quare me obseruabunt. Agit autem de inimicorum commutatione et salute sic.

192 Dixi quod me conculcabunt, et exsecrabuntur, et calcaneum meum obseruabunt. Et quamuis hec omnia peruerse faciant, tamen pro nichilo, id est sine aliquo merito eorum, saluos facies eos; hic ab originali crimine, et ab actualibus, uel sic: Dico quod in me calcaneum obseruabunt. Et tamen saluos facies  illos pro nichilo, sicut pro nichilo, id est, sine causa sustinebunt animam meam. Sententia fere eadem est que et superius, sed distinctio mutatur, et in superiori lectione sicut, pro utpote legitur. Hic autem comparatiue accipitur. Et priusquam saluos facias, confringes populos, id est multitudines inimicorum secundum quod mali sunt, in ira, id est in cognitione ire tue future. Quod est dicere: Per cognitionem ire tue, quam eis dabis, confringetur eorum impietas. Cum ponit populos pluraliter, innuit quod non pauci erunt, sed multi; sicut una die tria millia, alia uero quinque leguntur conuersa fuisse . Et ipsi priusquam confringantur. O Deus, uitam meam annuntiaui tibi, id est ipsi mei futuri, annuntiabunt tibi per confessionem feditatem  uite sue. Et hoc totum est ac si sic poneret: Mei annuntiabunt peccata sua per confessionem, et tu illos confringes secundum quod peccatores sunt, et sic saluos facies illos hic, et per hoc quod hic illos saluabis, in futuro posuisti in conspectu, id est pones in presentia et beneplacentia tua lacrymas meas, id est ipsos eosdem pro quibus sepe lacrymosas preces fudi. uel lacrymas meas per emphasim, id est, pro quorum morte lacrymatus sum in morte Lazari . Notandum enim eum tunc non pro Lazaro fleuisse, qui mox resuscitandus erat, sed pro illis quorum mors in morte Lazari figurabatur, qui adeo scilicet in peccatis mortui erant quod iam aliis malo exemplo suo fetebant, ad modum Lazari quatriduani .  Dico quod saluabis, et quod pones eos in conspectu tuo, sicut et, id est etiam in promissione tua est hec constans, id est promisisti per prophetas, quorum promissionem et ipsum confirmat Euangelium, ubi angelus Ioseph uiro Marie saluatorem nasciturum enuntians, ait: »Saluum faciet populum suum a peccatis eorum .« Et hoc est ac si diceret: Et hoc ego annuntio, et tu hoc promisisti. Dixi quod annuntiabunt et confringes, etc., et tunc ipsi inimici mei conuertentur ad me retrorsum incedentes, id est mei sequaces, a similitudine illius qui aliquem sequitur. Quod est dicere: Bene uiuent ad mei conformitatem, mei prout poterunt sequaces effecti. Dico quod conuertentur, et non solum in  prima etate suscipies eos, uel in secunda; sed in quacunque die inuocauero te, id est in quocunque tempore etatis inuocabunt te per ueram compunctionem, sic ut post non reuertantur. Iuxta illud propheticum: »In quacunque hora peccator ingemuerit  saluus erit .« Quia uero dixerat, mei annuntiabunt uitam suam, quoniam annuntiatio nequit esse, nisi prius habeatur Dei cognitio, subdit: Dico quod annuntiabunt, et prius ecce, id est in presenti, cognoui quod Deus meus es, id est fide cognoscent mei, quod tu es Deus eorum. Et quia fides sine operibus mortua est, ipsi existentes in Domino, id est in operatione Domini, laudabunt uerbum, id est laudabile ostendent uerbum suum, bona uita  sua, in Deo et in Domino idem est. Sed uerbum et sermo differunt. Sermonem namque proprie et usualiter dicimus quando aliquis non composito scripto, uel composita et ornata locutione, sed uulgari loquitur ad aliquem, aut ad plures. uerbum autem quando compositione Latinitatis seu uulgaris locutionis ad quemlibet agit. Et hoc totum est ac si poneret: Postquam fide Deum cognouerint, bene operabuntur, et sic et sermonem et uerbum suum laudabile esse ostendent. Si enim male uiuerent, contemptibilia esse facerent. Iuxta illud beati Gregorii, »Cuius uita despicitur, restat ut predicatio despiciatur« , uel sic legi potest, ut tota Trinitas hic denotetur. Dixi quod annuntiabunt, et ut annuntiare ualeant, ecce in presenti cognoui,  193 id est, cognoscent quia Deus meus est, id est Deus Pater, est Deus meorum. Quod est dicere: Cognoscent Deum Patrem, et in Deo Patre, id est in equalitate Dei Patris, laudabo, id est laudabunt uerbum; id est Filium scilicet: et in Domino laudabo sermonem, id est in equalitate Domini Spiritus laudabunt me Filium, qui sermo sum Patris, per quem dixit, id est disposuit, et facta sunt omnia . Et hoc totum est ac si diceret: Cognoscent Patrem esse Deum, et me quem prius equalem Patri esse negauerunt et contempserunt, cognoscent Deum equalem Patri et Spiritui; et sic me laudabunt fide, opere, et deuotione. Et cognoscendo et laudando Deum Trinitatem, in ipso Deo speraui, id est spem saluationis eterne habebunt,  ideoque non timebo, id est non timebunt, quid faciat mihi homo, id est sibi homo, id est persecutor, qui solummodo homo est, id est animalis non spiritualis. Quod est dicere: Non timebunt tribulationes, mortem, damna terreni census, que sibi inferentur a persecutoribus; diceret aliquis: uere timendus est persecutor, quia auferet terrena bona, et postea non habebunt unde legalia uota soluant, contra quod subiungit. Dico quod non timebunt quid faciat sibi homo, neque timendum est; nam licet auferat terrena, non tamen auferre potest quin tibi sacrificent: in me enim, id est in meis sunt uota, id est sacrificia tua, que reddam, id est reddant tibi, laudationes scilicet. Quod est dicere: In se habent quod tibi sacrificabunt, scilicet ut te  laudent uoce, opere, et deuotione, quod nullus persecutor potest eis auferre, et dignum erit ut reddant. Quoniam eripuisti animam meam de morte, id est eripies animam meorum de multitudine peccatorum per que uenirent ad mortem, nisi eis indulgeres; et postquam eripies a morte per peccatorum indulgentiam, eripies pedes meos, id est affectiones meorum a lapsu, ne corruant a sanctitate per malam concupiscentiam aliquam, ut placeam, id est placeant Deo in lumine uiuentium, id est in conformitate mei positi, qui sum lumen omnium in perfectione uirtutum uiuentium, non in peccatorum mole mortuorum. Quod est dicere: Ideo eripies ut tibi placeant conformes mei facti, qui sum illuminator  omnium bene uiuentium. Ipsi dico placeant coram Deo existentes, id est in manifesta cognitione Dei, ut eum reuelata facie specialiter uideant a similitudine illius qui manifeste uidet eum coram quo est.



IN PSALMUM LuI.

Titulus quinquagesimi sexti. In finem ne corrumpas [disperdas], ipsi Dauid. In tituli inscriptione, cum fugeret a facie Saul in speluncam. In hoc titulo sicut in superiori quedam uerba secundum historiam uidentur apposita, que sunt hec; cum fugeret a facie Saul. Sed quod adiungitur non in speluncam, sed in spelunca non procedit, si ad historiam referatur. Est etenim ibi positum in speluncam, cum expositores habeant in spelunca. Legitur  quippe Dauid, Saule persequente in speluncam fugisse : illud quoque quod apponitur in titulo, scilicet in tituli inscriptione, nullatenus ad historiam uidetur attinere, cum Dauid prophete nusquam legatur inscriptio tituli facta fuisse. Idoneum ergo uidetur, non iuxta historiam, sed iuxta uocis interpretationem, titulum hunc accipere; qui sic exponitur. Psalmus iste spectans in finem, id est in Christum, adhortatur ne tu quicunque lector corrumpas Dauid, id est Christum, quantum ad te. Et ostendit in quo non corrumpas, addendo sic: Ne corrumpas dico, in tituli inscriptione facta ipsi Dauid, id est Christo a Pilato. Quam in superiori psalmo ostendimus. Quod est dicere: Ne corrumpas inscriptionem tituli, id est illud quod in inscriptione  tituli notatur, scilicet Christum regem esse. Quod tu corrumperes, quantum ad te; non quantum ad eum si eum regem esse denegares, uel affectione, uel uoce, uel negligentia preceptorum eius, sicut Iudei corrumpere uoluerunt, quando eam commutauerunt: Dico ne corrumpas, Dauid, in tituli inscriptione 194 commutata, facta ipsi Dauid, cum fugeret a facie Saul in spelunca. Quod est dicere: Ne corrrumpas, cum hoc sit, quod ipse latens in spelunca, id est in humanitate, secundum diuinitatem fugit, id est ad modum fugientis omnino discessit: a facie Saul, id est a presentia cognitionis Iudaici populi. Ac si poneret: Iudaicus populus ideo corrupit inscriptionem tituli commutando eam,  quia ipse Christus latens in humanitate, discessit ab eius cognitione, id est non cognouit eum esse Deum. Sed tu, lector, ne corrumpas ideo, quod in spelunca latens, id est in humanitate, fugit a facie Saul, id est a presentia cognitionis Iudaici populi, qui bene dicitur Saul, id est appetens mortem per mala opera sua, uel ideo dicitur Saul, quia persecutus est Christum, sicut Saul persecutus est Dauid. Spelunca quidem humanitas recte dicitur, eo quod humilis fuit, et in ea diuinitas latuit, sicut spelunca humilis res est, et in ea latere aliquis potest. Notandum quod, cum dicamus hunc psalmum adhortari lectorem ne corrumpat, non tamen aperte hoc admonet. Sed si bene eius uerba notentur, innuit non esse corrumpendum. Introducitur enim in hoc psalmo Dominicus  homo, orans ante passionem, ut in passione Deus se constantem faciat et resuscitet, et ostendit passionem suam. Agit uero postea de resurrectione et exaltatione, et totius mundi subiugatione, per quod datur intelligi eum Dominum esse et regem, cum resurrecturus sit et exaltandus, et sic ei sit totus mundus subiiciendus ad regendum, et per hoc innuit lectori inscriptionem non esse commutandam nec corrumpendam, cum ipse Christus rex sit omnium.

Miserere mei, Deus Pater, ut constantem facias, miserere mei, ut resuscites et exaltes, uel sic: Miserere mei ut constantem facias et resuscites et exaltes; et miserere mei, id est meorum ut morte mea saluentur. Et dignum est ut hoc facias: Quoniam  anima mea confidit in te, id est in tua misericordia, et potentia, et iustitia. Dico quod in te confidit anima mea, et adhuc sperabo in umbra alarum tuarum, id est in refrigerio protectionis tue, donec transeat iniquitas, id est donec consummetur in me mors, quam Iudei inique operabuntur. Quod est dicere: Sperabo in protectione tua indesinenter, donec a morte liberer, que protectio est mihi refrigerium a tribulationis estu, sicut umbra refrigerium est a calore solis estuantibus. Alas ponit pro protectione, eo quod alis protegit auis pullos suos a pluuia et estu, et rapacium uolucrum impetu. Notandum sane certius esse confidere quam sperare; sed hic tamen pro eodem accipitur, nisi quod unum presens est, scilicet confidit, alterum autem  futurum, scilicet sperabo. Dixi quod sperabo, et non solum hoc, sed etiam clamabo, et deuotione, et uoce, et opere, ad Deum altissimum. Ac si dicat: Cum altissimus sit, et altitudo dignitatis eius expostulet ut intense clamem, clamabo ego intense, Deum, inquam, qui benefecit mihi. Benefecit, et preterite intelligendum est, et future, quasi diceret: Ideo clamabo, quia iam mihi beneficia contulit, et adhuc alia conferet. Exponit autem quod beneficium contulit, cum addit, misit de celo. Ac si dicat: Hoc beneficium mihi humane nature contulit, quod de celo misit uerbum, quod mihi personaliter uniretur, et immunem me faceret a peccato. Notandum autem, quod uerbum non est de celo missum localiter. Absit enim, Deum localem esse confiteri!  Sed quod dicitur, de celo misit Deus Pater uerbum, sic exponitur. uerbum cuius solummodo notitiam habebant ciues celici, de celo, id est de cognitione ciuium celestium, misit, specialiter ad cognitionem hominum, cum fecit ipsum humane nature personaliter uniri. Quod est dicere: Cognitionem eius quam habebant ciues celici, ab ipsis usque ad homines dilatauit per humanam naturam cui unitum est. Exponit etiam beneficia que humane nature conferet, cum addit: Dico quod misit de celo uerbum, sed et per ipsum uerbum liberauit, id est liberabit me, humanam 195 naturam innocentem et sanctam a potestate Iudeorum, et dedit, id est dabit in opprobrium, dispergendo eos  ubique conculcantes me, id est Iudeos affligentes me morte et uilipendentes, a similitudine rei uilissime, que conculcatur.

Quia uero dixerat, misit de celo, et non exposuerat quid misit, et etiam dixerat liberabit me; et non ostenderat a quibus liberabit, exponit utrumque cum repetitione, sic. Misit, inquam, Deus misericordiam suam et ueritatem suam, ut mihi uniretur idem uerbum, et per ipsum uerbum animam meam eripuit, id est eripiet de medio catulorum leonum, id est de communi desiderio plebis Iudaice, desiderantis me in morte detinere: Que plebs per similitudinem dicitur catuli leonum, id est principum ut leones ferocium, eo quod ipsa plebs a principibus in malitia generanda sit, sicut a leonibus catuli generantur.  Ostendit autem quomodo de medio catulorum liberabit, sic: Dico quod me liberabit de medio catulorum, et necesse erit. Nam ego conturbatus timore spontaneo, dormiui, id est dormiam in morte per ipsos catulos. Cum ponit dormiam, innuit breuem futuram esse mortem, ad modum dormitionis. uerbum quidem per emphasim misericordia et ueritas dicitur, eo quod per ipsum Deus humano generi misertus est, et in eo completum est quidquid Deus per prophetas promiserat. Exponit autem qui sint illi catuli, qui ipsum in morte dormire facient, et quibus armis interficient, ne quis uellet eos excusare, quoniam ipsum sagittis et gladio non peremerunt. Et hoc sic dicit: Filii hominum, etc. Usque ad exsurge, et non sunt legenda uerba hec ita seriatim  ut ponuntur, sed construenda sic. Dixi quod dormiam conturbatus, et uerum est. Nam filii hominum, id est Iudei qui rationabiliter se habere deberent ut homines, cum sint filii hominum, id est prophetarum, qui rationabiliter se habuerunt ut homines, laqueum parauerunt pedibus meis, id est mortem parabunt affectionibus meis, per quam eas ab affectu detineant: a similitudine uolucris, que pedibus illaqueata, ne possit euadere, detinetur: ut cum scilicet affectionem habeam resurgendi, et exaltandi, et mundum mihi subiugandi, ipsas affectiones ab effectu detineant et in irritum ducant. Dico quod parabunt laqueum, id est mortem, et in ipsa morte incuruauerunt, id est humiliare putabunt animam meam, sic ut non resurgat. Repetit  autem alia similitudine hoc quod dixit, parabunt laqueum, id est mortem, ut innuat non parari illam mortem sibi ignoranti, sed scienti. Et per hoc datur intelligi eum Deum esse, cum futura preuideat. Dixi quod parabunt laqueum, et hoc non inscienti, sed foderunt foueam ante faciem meam. Quod est dicere: Sed parabunt profundissimam mortem mihi de qua non euadam, a similitudine illius qui fodit foueam, id est profundissimam foueam facit, in quam aliquem detrudat, qui inde exire nequeat. Et illam foueam fodient ante faciem meam, id est, sicut cognoscam et preuideam, ad modum illius qui illud uidet, quod ante faciem suam est. Et hoc totum est, ac si diceret: Hanc mortem non sic mihi parabunt,  ut ignorem, sed, sicut sit ante faciem, id est cognitionem meam. Et inciderunt, id est incident in eam foueam. Quod est dicere: Cum mihi parent mortem eternam, me liberato, inde cadent ipsi in eam, sic ut nunquam inde emergant: a similitudine illius qui cum foueam foderit, ut quemlibet in eam deiiciat, ipse in eam cadit, nec postea exsurgit. Ostendit uero quomodo ipsam mortem sibi parabunt, cum interponit: dentes eorum, etc. usque ad exaltare. Quod sic continuatur. Diceret aliquis: Quare dicis quod filii hominum parabunt tibi mortem, cum neque sagittas, neque gladium, neque aliquid unde te interficiant contra te sint accepturi. Ad quod sic dicit: uere mihi parabunt laqueum, id est mortem. Nam dentes eorum, id est, ira et odium eorum, que  dicuntur dentes, eo quod sepius cum fremitu dentium ostendantur, 196 erunt arma, id est instrumenta mortis mee. Ostendit uero que arma, cum addit: Et, id est scilicet sagitte. Quod est dicere. Odium et ira corum erunt longinqui apparatus mortis mee, sicut sagitte longinqua arma sunt, id est de longe mortem minantia: et lingua eorum erit gladius acutus, id est uox eorum erit aperta causa mortis mee. Cum dicent: »Crucifige « et: »Si hunc dimittis, non est amicus Cesaris ;« A similitudine gladii, quo manifeste quilibet interficitur. Et hoc totum est ac si poneret: Non sunt excusabiles, et si me armis et gladio non interficiant, nam propter odium et iram, non propter hoc quod meruerim, mihi fraudulenter  mortem parabunt, et uoce sua manifeste postea eam expetent. Illud uero quod sequitur exaltare, etc., oratio est ex affectione nimia interposita antea quam illud quod inceperat finiret, quod sic continuatur.

Dixi quod filii hominum parabunt mihi laqueum, sed tu Deus Pater exaltare super celos me exaltando. Quod est dicere: Exalta me, secundum quod homo sum super celos, id est super celestes rationabiles creaturas, super angelos scilicet, ut qui modo uilis uideor, et abiectus, uidear super eos magnus et exaltatus in potentia, cum gloriose celos ascendam. Et super me exaltatum, exaltare et tu, id est uideare tu magnus et altus in potentia super ipsos angelos, cum apparebis potens exaltando me, et gloria tua dilatetur in omnem terram. Quod est ac si dicat:  Non solum apud paucos exalteris per exaltationem mei sed in omnem terram dilatetur gloria tua, id est, ubique terrarum glorificeris de exaltatione mei. Cum dicit, paratum cor meum, etc., ostendit se libenter passurum, ut nos reddat magis obnoxios, pro quibus libenter passus est. Et hoc sic continuatur. Ipsi fodient mihi foueam, ad quam subeundam, o Deus Pater, est paratum cor meum; paratum cor meum, id est parata uoluntas cordis mei. Quod est dicere: Iam uoluntatem habeo illam subeundi. Repetit autem paratum cor meum, ut ostendat quantam pro humani generis salute moriendi habeat affectionem; et quia paratum cor meum: cantabo, id est predicabo doctrinam uite, que erit canticum et delectatio  et mihi et Deo. Et etiam psalmum dicam, id est bona opera mea in manifesto ponam: a similitudine dicti, que res manifesta est. Psalmus autem pro bono opere ideo ponitur, quia fit exercitio manuum, et hoc totum est, ac si diceret: Quandoquidem mortem subire paratus sum, cum certus sim quia canticum, id est predicatio mea et psalmus, id est bona operatio cause erunt, quibus me interficient, tamen non cessabo a cantico, non cessabo a psalmo. Cum dicit, exsurge, etc., gratulando de resurrectione sua, exhortatur corpus suum ad resurgendum. Quod sic continuatur. Dico quod paratus sum ad subeundam mortem, de qua tu psalterium et cithara dicitur exsurge, exsurge, id est tu humanitas mea exsurge de  morte illa. Psalterium dicitur Christi humanitas, eo quod a superiori, id est a diuinitate sonuit, ad modum psalterii, quod a superiori sonat. Quod est dicere. Ex ipsa diuinitate fama miraculorum prodiit, per operationem humanitatis: operabatur enim in miraculis hunanitas, eundo ad mortuos resuscitan dos, super egros manus imponendo, loquendo et multis aliis modis. Cithara uero dicitur eadem humanitas, eo quod ad modum cithare ab inferiori sonuit, id est ab inferiori dulcem sonum Deo protulit, id est dulcem obedientie laudem: cum corpus suum quod erat inferius diuinitate, in ara crucis Deo obtulit: et quia etiam in obedientia positum esuriit et sitiuit. Dico exsurge a morte humanitas, que es psalterium et cithara, tu dico futura gloria mea, emphatica  dictio. Quod est dicere: Que humanitas futura es immortalis et impassibilis, in qua gloriabor et gloriosus ero. Dico exsurge, et ita erit: exsurgam diluculo, id est in matutina resurrectione. Ostendit autem, quod commodum sequetur 197 de resurrectione sua sic. Dico quod exsurgam, et exsurgens confitebor tibi in populis, id est ueros confessores acquiram in populis Iudeorum. Quod est dicere: Multos ex Iudeis efficiam laudatores tui, et psalmum dicam tibi in gentibus, id est pariam tibi inter gentes multos, dicentes psalmum tibi, id est ponentes opera sua bona in manifesto ad honorem tuum. Quod est dicere: Multos efficiam ex gentibus bene operantes ad honorem tuum, per gloriosam resurrectionem meam. Ostendit autem quomodo constituit et confessores  et psalmum dicentes, sic. Dixi quod pariam tibi confessores in populis, et psalmum dicentes in gentibus, et hoc faciam per celos et per nubes, id est per predicationem apostolorum, qui dicuntur celi propter sublimitatem sanctitatis sue, et nubes eo quod alios compluant doctrina, ad modum nubium terram compluentium. Quoniam magnificata est usque ad celos constituendum misericordia tua, id est ego Filius tuus, et misericordia tua magnificabor usque adeo, id est in tantum potens ero, quod discipulos meos faciam celos. Et ueritas tua magnificabitur usque ad nubes constituendas, id est ego qui sum ueritas tua, ero adeo magnus et potens quod ipsos celos faciam nubes. Notandum, non ideo dici  magnificandum eum esse usque ad celos et nubes, quod iam non esset magnus et potens ad hoc faciendum, sed quia magnitudo illa et potentia nondum apparebat. Ac si diceret: Qui modo uilis uideor et impotens, magnus usque ad celos et usque ad nubes apparebo. Et ut ego confitear tibi in populis, et psalmum dicam tibi in gentibus, exaltare super celos Deus Pater, exaltando me. Hoc autem ut superius exponitur, pre nimio desiderio repetitum, et per exaltationem mei super omnem terram dilatetur gloria tua, id est gloriatio tua superne ad homines perueniens, dilatetur ubique terrarum, uel potest esse exhortatio ad uerbum sibi personaliter unitum, cum dicit: Exaltare, Deus, uerbum, id est appareat  altitudo tua per exaltationem mei humane nature, que altitudo tua modo non apparet, et super omnem terram gloria tua, hoc non mutatur.



IN PSALMUM LuII.

Titulus quinquagesimi sexti. In finem ne disperdas ipsi Dauid in tituli inscriptione. Quod sic exponitur. Psalmus iste respiciens in finem, id est in Christum admonet, ne tu quicumque disperdas Dauid, id est destruas regnum Christi ueri Dauid, denegando eum esse regem, incommutata tituli inscriptione facta ipsi Dauid, id est Christo. Loquitur in hoc psalmo Propheta adhortans Iudeos, ut eum legant in ueteri lege de Christo et intelligant; recte iudicent de eo, attribuendo ipsi quod de eo libri prophetarum loquuntur, scilicet eum esse regem. Iuxta  quod Micheas testatur: »Exiet dux qui reget populum meum Isrel .« Et alii: »Rex tuus uenit tibi mansuetus .« Notandum autem quod cum in superiori psalmo possit denotari exhortatio, ne corruptio fiat, diuerso tamen modo est ibi. Superius enim agendo de resurrectione et exaltatione sui et totius mundi subiugatione innuit non esse corrumpendam tituli inscriptionem. Hic autem plane adhortatur Propheta, ut cum Christum in libris prophetarum loquantur esse regem iustum, non corrumpant denegando regnum ipsius. Et ostendit quorumdam male in corde operando titulum corrumpentium damnationem, ut inexcusabiles sint, et cuncti timore damnationis eorum reuocentur.

 Si uere loquimini in libris prophetarum iustitiam, id est Christum antonomastice iustitiam a quo omnis iustitia est, qui propositus est nobis a Patre redemptio et iustitia, sicut ait Apostolus . Quod utique facitis, id est iustitiam loquimini, o filii hominum, id est uos Iudei filii prophetarum, 198 qui eorum exemplo debetis homines esse, non irrationales: recte iudicate de ipsa iustitia, id est de Christo, attribuendo ipsi regnum.---Iniuste enim iudicabitis, si cum in prophetis dicatis Messiam regem esse Iesum, quem per opera et prophetarum signa Messiam esse constat, Messiam et regem esse negetis, et alium uenturum, qui Messias et rex futurus sit, affirmetis. Notandum autem quod more  prophetico ita loquitur Propheta de futuris, quasi presentibus. In posterioribus autem aliquando ut preteritis. Cum dicat alienati sunt, etc. Aliquando uero ut futuris, cum dicit Deus conteret, etc. Semper tamen future intelligendum est. Sequitur etenim, etc. Quod sic continuatur, quia eos adhortatus erat ad recte iudicandum, posset dici: Ad quid nos sic adhortaris? Nonne recte iudicamus? Ad quod sic respondet: Necessaria uobis est exhortatio mea, cum iniuste iudicetis, etenim in corde operamini iniquitates, id est in corde molimini operari iniquitates, id est capere Christum et interficere, et regnum ei auferre, quod reputabitur uobis pro opere. Cum enim in uobis cogitando iam ipsi regnum auferatis, idem est ac si iam abstulissetis. Dico quod operamini  iniquitates in corde. Etenim in terra, id est in consideratione terrene carnis Christi, quia consideratis eum solummodo hominem terrenum, non etiam Deum, uel in terra, id est in timore terre amittende quia scilicet metuitis terram amittere, si eum regem suscipiatis: uel in terra operari molimini iniquitates, id est in terrena carne Christi, scilicet ut uerberetis, conspuatis, interficiatis. uel operari molimini iniquitates in terra, id est in terrena et impia affectione uestra. Quod est dicere: Iniquitates quas aduersus Christum molimini, non molimini bono zelo, ut putetis contra eum agere, quasi contra legis destructorem, sed hoc facitis affectione terrena, id est ira et odio: cum per opera et prophetarum signa, de eo predicta, eum Deum et regem esse et  cognoscere possitis. Non solum autem operamini iniquitates in corde cogitando, sed etiam manus uestre concinnant iniustitias, id est operationes uestre concordanter exercent inquantum possunt iniustitias, id est ad actum perducunt cogitationes iniustas. Quod est dicere: Concordatis in iniustis operibus, et iniustis cogitationibus, ut sicut cogitationes uestre iniuste, sic et opera uestra iniusta sint. A similitudine concinentium, id est concorditer cantantium quia sicut illi in cantu concordant, sic cogitationes et opera uestra in iniustitia. Ostendit autem que sit causa quare operentur iniquitatem, faciendo apostropham ad auditores, ut eos instruat, ne propter eamdem causam operentur iniustitiam.

Dico quod operantur iniquitates, et hec ideo faciunt,  quia ipsi peccatores antonomastice, cum deberent per fidem generari, ut essent filii Ecclesie, alienati sunt per incredulitatem a uulua, id est a spirituali Ecclesie genitura. uulua per similitudinem pro genitura ponitur, eo quod in uulua fit generatio. Exponit autem per partes illorum alienationem, cum addit: Scilicet errauerunt in cogitatione ab utero Ecclesie remoti, id est ab eius spirituali conceptione. Quod est dicere: Nolentes eius filii spirituales effici, uterus quidem quia in eo concipitur, pro conceptione ponitur. Hic autem idem uidetur esse uterus et uulua, errare uero et alienari non sunt idem ex toto, quia errare pars alienationis est. Sequitur autem alia pars alienationis, cum addit, locuti sunt  falsa. Quod est dicere. Non sufficit in cogitatione errare, sed etiam de Christo falsa loquentur, dicendo: »Hic homo non est a Deo, qui Sabbatum non custodit .« Et alibi: »Commouit populum, docens a Galilea usque huc .« Et iterum. »Hunc inuenimus subuertentem gentem nostram .« Et rursum: »Non habemus regem nisi Cesarem .« uel sic oportet legi, ut continuatio non mutetur. Peccatores antonomastice 199 qui filii Christi esse deberent, alienati sunt a filiatione eius et hec alienatio contigit a uulua, id est a carnali Christi conceptione. Et exponit ipsam alienationem per partes, cum addit: Scilicet errauerunt in fide. Que erratio contigit ab utero, id est a conceptione Christi: et ideo  locuti sunt falsa, negando eum Deum esse et regem. Quod est dicere: Ideo ab ipso sunt alienati et errauerunt et falsa locuti sunt, quia uiderunt eum in uulua, et utero uirginis concipi secundum carnem, quod minime quidem ignominiosum est. uel potest uersus iste non generaliter de Iudeis legi, sed specialiter de perdendis sic: Dico quod operantur iniquitates in corde; et quidam ipsorum operantium alienati sunt, id est repudiati sunt a Deo, a uulua, id est a tempore conceptionis sui, et errauerunt, id est erronei prouisi sunt a diuina prouidentia; ab utero, id est a conceptione sui, et locuti sunt falsa, id est preuisi sunt locuturi falsa. Quod est dicere: Ideo Deus eos alienauit a uulua, id est repudiauit, quia preuidit eos erraturos in fide, et falsa locuturos.  Cum uero sint alienati, et errantes et falsa loquentes, furor, id est dementia est illis secundum similitudinem serpentis, id est secundum hoc quod sunt similes serpenti. Et hic ostendit cui serpenti, cum addit: Sicut aspidis, id est utpote aspidis.

Notandum quod non dicit eos habere furorem ad comparationem aspidis, cum illa non habeat furorem, sed calliditatem. Cum non audit uocem incantantium, qui eam interficerent si eos audiret; sed dicit eos habere furorem secundum hoc, quod aspidi similes sunt. Ostendit autem in quo sunt similes aspidi, cum subiungit: Surde, quod est dicere: Et in hoc sunt similes, quia obsurdescunt sicut aspis, ne uero putaretur aspis naturaliter esse surda, ad cuius similitudinem et ipsi naturaliter surdi essent,  ideoque excusabiles; addit, et obturantis aures suas. Quod est dicere: Que sponte sua surda est obturando aures, unam quidem terre fortiter applicando, alteram uero cauda obturando: demonstrat autem qua causa aures obturet, subiungendo: que postquam aures obturauerit, non exaudiet uocem incantantium, et ostendit pro quo incantante obturat aures cum addit: Et, id est scilicet non exaudiet uenefici, incantantis sapienter. Quasi diceret: Non obturat propter uocem insipientis incantatoris, que nichil ei noceret, sed ad hoc ut non exaudiat uocem uenefici incantantis sapienter, qui eam obdormire faceret et interficeret, et inde uenenum eliceret. Et hoc totum est, ac si sic poneret: Adeo  sunt furentes, quod sponte aures rationis obturant, partim cauda, id est consuetudine preteritorum malorum, que per caudam designantur, que posterior pars corporis est, eo quod ipsa mala iam preterita posteriora sunt; partim uero aures rationis obturant, applicatione terre, id est per hoc quod applicant se terrenis et impiis affectionibus ad modum aspidis, que unam aurem obturat, terre eam applicando, alteram uero cauda. Et idcirco obturant ut non audiant uocem: id est predicationem incantantium, et non insipientium incantatorum, sed ueneficorum incantantium sapienter, apostolorum scilicet, et aliorum predicatorum, que dicuntur ideo incantatores et uenefici, eo quod ipsos peccatores predicatione sua obdormire in peccatis  faciunt, id est cessare, et sic eos secundum quod mali sunt interficiunt, et uenenum praue concupiscentie auferunt: sicut uenefici incantatores aspidem obdormire uoce sua faciunt et interficiunt, et uenenum eliciunt. Quod est equipollens, cum alienati sint, tantum furorem habent quod per malas affectiones preteritas et presentes obturant rationis aures, ne uocem predicatorum audiant: et a peccatis cessantes ueneno male concupiscentie careant, et sic boni fiant.

Ostendit autem quorumdam ipsorum alienatorum et saluandorum scilicet destructionem in malo ut boni fiant, sic: 200 Dixi quod peccatores alienati sunt; et cum tales sint, quoniam aliter saluari non possent, Deus conteret per impugnationem predicatorum  suorum dentes eorum, id est paruas corrosiones et detractiones eorum, quorumdam scilicet qui saluandi sunt. Et Dominus confringet per eosdem predicatores molas leonum, id est maximas corrosiones ipsorum, qui sunt leones, id est sanctos uerbis suis et tribulationibus deuorantes, ad modum leonum deuorantium. Et hoc in ore ipsorum, id est in responsione oris ipsorum. Quod est dicere: Adeo faciet suos sanctos facundos, quod facundia sua destruent, quidquid impii male de Deo et de ipsis loquentur: et hoc etiam per attestationem oris eorum, id est sic rationabiliter cum eis disputabunt: quod ipsa uoce eorum per inconuenientia eos deducente destruent, et minores blasphemias et maiores: dentes pro corrosionibus uerborum ponit, pro minoribus  scilicet, et molas pro maioribus, quia dentium est corrodere, et quia molares dentes maiores sunt, quam dentes qui non sunt mole: anteriores scilicet dentes; uel dentes eorum qui sunt in ore, id est illas corrosiones que iam sunt in aperto, in ore scilicet, id est mala uerba eorum, et molas, id est occultas corrosiones, cogitationes scilicet, quibus secum deuorant Deum et sanctos, que occulte sunt ut mole; conteret Dominus, id est destruet ex toto per predicationem fidelium, ne amplius eos corrodant, uel cogitando, uel loquendo; postquam uero dentes et mole conterentur, ad nichilum deuenient de malitia sua tanquam aqua, id est ad modum aque decurrentis. Quod est dicere: Sicut aqua que collecta  pluuia crescit, cito decurrit, et ad nichilum deducitur, id est de loco per quem currit cito defluit; sic ipsi de malitia sua cito annichilabuntur, et per hoc deuenient ad nichilum; quia Dominus intendit arcum suum, id est intensam faciet comminationem Scripture sue per predicatores, donec infirmentur in malitia sua, id est donec malitia eorum deficiat.

Ostenso hoc quod Deus conteret dentes et molas quorumdam, et sic annichilabuntur de malitia sua, ne pereant, damnationem aliorum ostendit, sic: Dixi quod Deus dentes quorumdam alienatorum et molas conteret, et sic annichilabuntur ne pereant. Ceteri uero qui damnandi sunt, auferentur de terra sicut cera que fluit, id est ad modum cere, que  fluit a facie ignis. Quod est dicere: Sicut cera inconstans est ante presentiam ignis, sic et ipsi inconstantes erunt et infirmi ante instantiam inimicorum, Romanorum scilicet. Ab eis enim deuincentur, et captiui ducentur. Notandum autem quod illi ex Iudeis qui conuersi fuerant, non sunt ablati et captiui ducti. Prius enim quam Hierusalem obsideretur, a Spiritu sancto commoniti fuerunt, ut transferrent se in regnum Agrippe, ubi quieti essent . uel sic auferentur in futuro a facie iudicantis Dei: in infernum fluxuri, sicut cera que fluit a presentia ignis. Et hic interim in hoc mundo, super cecidit ignis, id est super eos cadet ignis, id est feruor malarum concupiscentiarum: cum dicit super, innuit quod tantus erit ignis  concupiscentiarum, quod eos omnino deprimet, ad modum oneris desuper cadentis. Quod est ac si diceret: Cum ipsi per malas concupiscentias suas ceci sint, multiplicabit in eis feruorem malarum concupiscentiarum, ut magis excecentur. Et hoc ideo erit, quia non uiderunt per fidem, solem iustitie, Christum, qui totum mundum fide et uirtutibus illuminat, ad modum solis mundum splendore illuminantis. Et iste ignis absorbet eos sicut uiuentes, id est deuorabit excecando rationem eorum, qui sunt non reuera uiuentes, sed sicut uiuentes. In corpore tantum secundum sensualitatem uiuentes. In anima uero per peccatum mortui. Dico quod absorbebit, et hoc sicut in ira, id est, non illa Dei, id est uindicta, que reuera est dicenda ira, id est in 201 ira  perpetua, sed quasi in ira, id est in tali ira que erit quasi ira, id est umbra ire perpetue. Quod est dicere: Hec uindicta, per quam Deus eos igne concupiscentiarum hic absorberi permittet, non erit perpetua ira qua damnandi sunt, sed umbra illius ire. Et hoc ideo dicit, ne quilibet existimaret, quod nulla alia ira damnandi essent, nisi hac excecatione temporali. Facit autem apostropham ad ipsos impios, innuendo eis eternam damnationem adfuturam, ut et si illi non exterrerentur, alii saltem ab impietate exterreantur, sic: Dico quod absorbebit uos ignis et hec absorptio erat priusquam spine uestre intelligerent rhamnum, id est quam peccata uestra, que quandoque intelligent, ipsa rei experientia intelligant rhamnum, id est damnationem  eternam. Non ideo dicit peccata intelligere, quod aliquid intelligere queant: sed per metonomiam, ac si diceret: Priusquam uos propter spinas, id est propter peccata uestra intelligatis in futuro sentiendo eternam damnationem, qui hic eam intelligere negligitis, ut ab ea caueatis. Rhamnus est uirgultum, quod in iuuentute non habet spinas, neque asperum est: postquam uero excrescit et indurescit, spinis multis circumdatur et asperrimum est. Ponitur ergo pro damnatione perpetua, non ea similitudine, qua dum est tenerum leue tactu non asperum est; sed ea potius qua postquam induruit spinis horrescit, et asperrimum est. Perpetua namque damnatio, pre omnibus asperrima futura est. Et hoc  totum est, ac si dicat: Hic antequam ad damnationem eternam ueniatis, igne excecationis absorbemini, in futuro uero damnatione perpetua consumemini.

Notandum autem quod secundum hoc quod ex posuimus, ab illo loco ubi dicitur; Deus conteret, usque ad letabitur, cum sint quatuor uersus, duo sunt expositi de contritione alienatorum saluandorum in bono: hi duo scilicet Deus conteret, et ad nichilum: alii uero duo de damnatione perdendorum, et hic et in futuro. Hi duo scilicet, sicut cera et priusquam: possunt autem omnes quatuor de perdendis legi, ut in parte sententie diuersitas habeatur. In parte uero identitas, si sic exponantur, ut illi sententie continuentur, secundum quam illi tres  uersus, scilicet alienati sunt, et furor illis; et que non exaudiet, de perdendis specialiter exponuntur, et sic continuatur. Dixi quod illi a uulua, id est, a conceptione sui alienati sunt, id est repudiati sunt. Et hoc ideo, quia erraturi et falsa locuturi a Deo preuisi sunt: et quod illis est furor secundum similitudinem aspidis surde, et cum tales et tales sint, et hic et in futuro damnabuntur. Hic enim Deus conteret per facundiam predicatorum dentes eorum, id est minores corrosiones et blasphemias, quas faciunt in Deum et in sanctos, et molas leonum, id est maiores blasphemias confringet Dominus; et hoc more ipsorum, id est in propria uoce ipsorum, quod propria responsione a sanctis deuincentur, non ut erubescendo peniteant, sicut superius in alia scientia,  que fuit de saluandis, sed ut solummodo erubescant non habentes quid proferant, et aliis mendaces appareant. uel sic: Dentes eorum, id est apertas blasphemias et molas, id est occultas confringet Dominus in ore ipsorum, id est in propria uoce ipsorum. Iuxta quod de beato Stephano legitur: »Non poterant resistere sapientie et spiritui qui loquebatur .« Et non solum hoc erit, quod dentibus et molis eorum contritis, mendaces appareant; sed de hac potentia et prosperitate quam habeant ad nichilum deuenient, tanquam aqua decurrens, cum a Romanis obsidebuntur. Quod est dicere: Transitoria erit hec eorum prosperitas, ad modum torrentis citissime defluentis, et uere ad nichilum deuenient. Deus enim intendit arcum suum, id  est intensam in eis faciet impugnationem suam, donec infirmentur ex toto: 202 Legitur enim ex Iosepho, quod cum ab inimicis exterius expugnarentur, ipsi adinuicem adeo excecati iram et odium exercentes semet impugnabant, ut sepius in ciuitate inter se pugnarent, donec penitus infirmati, et a se et ab inimicis deficerent . Arcum pro expugnatione ponit, eo quod arcu inimicum expugnamus. Et ipsi infirmati, auferentur de terra sua, et captiui ducentur sicut cera que fluit. uel auferentur in futuro a facie iudicantis Dei, sicut cera que fluit. Hoc autem quod sequitur: Supercecidit, etc., usque ad letabitur nullo modo mutatur

 Dico quod impii sic damnabuntur. Iustus autem quicunque letabitur, cum uiderit uindictam impiorum hic. Non de uindicta quidem impiorum letabitur, sed de innocentia sua, cum de ipsa huiusmodi uindicta non capiatur, ut supercidat in eum ignis excecationis, et cetere damnationes que in impiis contingent: et lauabit manus suas in sanguine peccatoris, id est, affectiones suas mundabit in consideratione sanguinis, id est mortis peccatorum. Quod est dicere: Cum considerauerit mortem peccatoris, et hic secundum excecationem, et in futuro secundum damnationem, ne et ipse similiter moriatur, mundabit affectiones suas, ut nichil peccati criminalis operetur. Et dicet secum homo, si est fructus, id est utilitas, iusto de iustitia sua, ut magis a Deo iustificetur,  quod utique est: Deus utique est iudicans, id est damnans eos impios, excecando in terra hac presenti, ac si diceret: Cauendum est mihi a malitia ne excecer, nam uere excecarer a Deo. Quod potest per simile uideri. Nam cum iustus pro iustitia sua magis a Deo iustificetur, utique impius pro impietate sua excecatur, ut in futuro sine fine damnetur. Hoc autem dicit ad instructionem nostram, ut cum cognouerimus iustum pro iustitia sua iustificari, impium autem pro impietate excecari, impietatem fugiamus, et iustitie adhereamus. uel hoc ideo dicit ut remoueat illud quod quidam opinantur, scilicet quod asserunt nullum in hoc mundo quidquam detrimenti pati iudicio et dispositione Dei, sed omnia casu contingere.



IN PSALMUM LuIII.


Titulus quinquagesimi octaui. In finem ne corrumpas, ipsi Dauid in tituli inscriptione, quando misit Saul ad custodiendam domum eius, ut interficeret eum. Quod sic exponitur: Psalmus iste est respiciens in finem, id est in Christum, adhortans sui euidentia ne tu quicunque corrumpas Dauid, id est Christum, auferendo ipsi regnum quantum ad te. In tituli inscriptione facta ipsi Dauid commutata. Quod est dicere: Ne corrumpas eum commutando inscriptionem tituli, que affirmat ipsum regem esse, quod uerum est: Dico ne corrumpas eum in commutando eius inscriptionem, quando misit Saul, id est quandoquidem, hoc est quod Iudaicus populus misit custodes  milites ad custodiendam domum eius, id est sepulcrum ut eum interficeret, secundum famam et honorem, quem iam interfecerat secundum carnem, et tamen nequiuit eum sic interficere. Hoc quod nequiuit eum interficere, non habetur in titulo: sed intelligitur ex psalmo, ubi dicit in fine psalmi, factus es susceptor meus, id est resuscitator. Ideoque ad corroborandum causam suppletur hoc extra librum, et est equipollens ac si diceret: Non debes eum corrumpere denegando esse regem, quandoquidem apparet eum regem omnium esse. Cum hoc sit quod Iudaicus populus uolens eum interficere, id est, famam et honorem nominis eius exstinguere, misit custodes milites ad custodiendum sepulcrum, dicens quod, nisi custodiretur, discipuli furarentur  corpus eius, et dicerent plebi quia surrexit, et sic in eum credere facerent non potuit tamen eum interficere, id est famam nominis eius exstinguere. Ipse namque non a discipulis furatus, sed die tertia palam custodibus perterritis resurgendo, ab omni gente cognitus per glorificationem resurrectionis sue, totum mundum regimini suo 203 subiugauit. Et multum quidem custodes ad sepulcrum positi, ad resurrectionis eius testimonium ualuerunt, quanquam pecunia corrupti, eum a discipulis furatum esse, sese dormientibus mentiti sunt. Namque per eorumdem custodum fallaciam, Iudeorum manifeste falsitas patuit, Christum scilicet ubi ipsi falso perhibebant in morte detentum non fuisse, sed procul dubio surrexisse. Cum enim custodes presentes  essent, ad hoc deputati ut custodirent, utique se uidentibus corpus eius furto subtrahi non permitterent. Si uero eis dormientibus discipuli ad illud furandum accessissent, cum lapis suprapositus sine tumultu auferri a discipulis non posset, utique tumultu excitati fuissent.

Concedatur uero, licet omnino falsum sit, discipulos sine tumultu lapidem potuisse reuoluere, nec tamen minus custodum falsitas apparebit. Unde namque sciunt corpus eius subtractum fuisse furto, cum se perhibeant tunc temporis fuisse sopore grauatos? Sic igitur eorumdem falsissimo sermone deprehendi potest, eum de sepulcro surrexisse. Quod sepulcrum domus eius dicitur, non quod in eo longo tempore, sed quod paruo spatio corpus eius in pace  quieuit. Notandum autem quod hoc de futuro propheta intelligi uoluit, licet titulum more prophetico preterite posuerit. Nobis autem iam preteritum est. Notari etiam potest quod in tribus titulis posuit, ne disperdas, uel corrumpas in tituli inscriptione, propter tria genera linguarum, quibus omnibus titulus scriptus est, posuisse. Scriptus namque fuisse legitur, Hebraice, Grece et Latine . Cum igitur ter ponit, ne corrumpas, innuit in nulla harum trium linguarum titulum corrumpendum esse. Notandum quoque psalmum istum non apertis uerbis adhortari lectorem ne corrumpat, sed ipsa sul euidentia et deuotione. Cum enim hic Dominicus homo de conuersione gentium et dispersione Iudeorum,  et in fine de saluatione reliquiarum Isrel agat, et etiam de sua resurrectione, per quam hec omnia contingent, pro certo datur intelligi Rex et Saluator Iudeorum et gentium esse. Et cum eum regem esse intelligatur, non esse corrumpendam inscriptionem tituli, que eum regem asserit, certissime probabitur. Orat autem in principio psalmi de rerurrectione, ne in morte iuxta uelle Iudeorum detineatur, quos postea dicit eum interfecturos, et in morte detinere putaturos. Orat etiam de salute gentium conuertendarum, et concessiue agit de dispersione Iudeorum, et orat de salute reliquiarum in fine mundi conuertendarum.

Eripe me de inimicis meis, Deus meus. Quod est dicere: Cum omnium Deus es, meus specialiter es,  uel quia personaliter es unitus mihi, uel quia pre omnibus obedio tibi. Ergo eripe me de desiderio inimicorum meorum Iudeorum, qui mihi inimicantur Inuidia et ira, ne me in morte detineant, et gloriam nominis mei exstinguant, et sic regnum mihi auferant. Et ab insurgentibus in me libera me, id est, a Iudeis, ne in morte detineant, eripe me, faciendo resurgere; de operantibus iniquitatem, id est de Iudeis operantibus mortem meam, que antonomatice est iniquitas quantum ad eos. Et a uiris sanguinum, id est, a potestate Iudeorum qui sunt uiri sanguinum exemptum salua me, resuscitando. Sciendum idem esse, eripe et libera, et salua, et eosdem esse inimicos et insurgentes, et operantes iniquitatem, et uiros sanguinum. Sed ideo toties repetit, ut ostendat  gradatim eos in primis inimicos futuros, in corde male de eo cogitando; postea quidem in eum insurrecturos, blasphemiis et accusationibus et uerberibus; postea uero iniquitatem operaturos interficiendo eum: ad ultimum autem uiros sanguinum futuros, id est uiros interfectores, et sui ipsius et filiorum suorum, per peccatum et malum exemplum suum, sicut ipsimet concesserunt. »Sanguis eius, id est peccatum mortis eius, super nos et super filios nostros « uel uiri sanguinum effusores fuerunt, qui autem non solummodo Christum, sed multos etiam sanctorum 204 interfecerunt, sicut Stephanum et Iacobum, multos quoque etsi non occiderunt, usque ad sanguinis effusionem afflixerunt. Necesse quidem est ut orem: Eripe,  quia ecce in presenti ceperunt animam meam, id est, se capere putabunt animam meam, id est in morte detinere, ne resurgere possit: a similitudine capti, qui inclusus in carcere nequit inde exire. Et prius irruerunt, id est irruent, in me fortes, id est desiderii sui efficaces, ut me dent in mortem, seu desiderant. Hoc autem preposteratum est, ac si diceret: Interficient me: et interfectum et in sepulcro positum, non resurrecturum putabunt.

Notandum quod dicit eos inimicos et cetera que postea ponit. Ideo facit ut ipsorum impietatem ostendat, et comprobet non eorum desiderium esse complendum, ut eum possint in morte detinere. Se quoque, ut facilius impetret quod orat, innocentem esse sic ostendit: Oro, eripe, quod facere debes:  nam neque iniquitas mea ulla est, neque peccatum meum ullum est, Domine. Iniquitas scilicet in cogitatione, peccatum in operatione. uel iniquitas quantum ad proximum, quod proprie ponitur peccatum, quantum ad se. Quod est dicere: Neque nocens sum in cogitatione, neque in opere. uel sic: neque peccator in me, neque peccator contra proximum. Non solum autem non iniquus, sed ego existens sine iniquitate, id est non iniquus, cucurri, id est cito peregi opera bona, et non solum hoc, sed et direxi alios, qui distorte ibant, ad uiam bene operandi, discipulos meos scilicet. Et ideo quia neque iniquitas, neque peccatum meum: et quia cucurri et direxi, exsurge, id est potens appare, in occursum  meum eundo, id est resuscitando et exaltando me. Quod est dicere: Cum tibi occurram non localiter, sed bene agendo, pro te patiendo, et tu mihi occurre remunerando, resuscitando scilicet et exaltando, a similitudine patroni qui ad se fugienti occurrit, ut eum in securitatem deducat. Et uide, id est uideri fac per totum mundum occursum tuum, hoc scilicet quod me resuscitabis et exaltabis. Quod est dicere: Manifestum fac ubique gentium per predicatores meos resurrectionem et exaltationem meam. Notandum idem esse: Exsurge in occursum et eripe, libera, salua, quod superius dicit.

Sed ideo repetiit, ut adderet, et uide. Dico exsurge et uide. Et sic tu, Deus, qui potens es, tu, dico, Deus uirtutum celestium, et Deus Isrel, id est Iudeorum.  Quod est dicere: Tu quem iam cognouerunt esse Deum et celestes spiritus, et populus Isreliticus. Intende, id est intentum te fac, ad uisitandum omnes gentes, id est omnismodi gentes. Quod est dicere: Tu qui iam tui notitiam celestibus spiritibus reuelasti, et Isrel, id est populo Iudaico, manifesta etiam gentibus et sic uisita eas ut ad fidem uenire facias, et sic salues: et hoc intense, hic scilicet ab originali crimine, et in futuro eterna saluatione. uirtutes dicit omnes celestes spiritus, ponens partem pro toto. Cum pars eorum uirtutes dicantur. Et bene uirtutes, cum eis sit uirtus maxima diuine contuitionis. Dico: Gentes uisita. Et ex opposito concedo, quod iustum est, hoc scilicet quod non miserearis uisitando per fidem omnibus qui operantur  iniquitatem, id est mortem meam, sic ut non peniteant. Facta oratione de conuersione gentium, earum conuersionem ostendit, sic: Dixi: Intende ad uisitandas omnes gentes, et sic erit, uere uisitabuntur. Nam conuertentur ab errore ad fidem: et hoc ad uesperum, id est in sexta etate, ac si poneret: Ille que a mundi principio otiose fuerunt a bona uita, tandem modo in fine seculorum, in sexta etate scilicet, conuertentur. Dicitur autem sexta etas uesperum, eo quod sit in fine mundi, sicut uesperum est finalis pars diei. Dicitur autem uesperum illa etas, que est a tempore Christi, usque ad finem mundi. Que etiam a Domino in Euangelio per similitudinem undecima hora uocatur . Et non solum conuertentur, sed et quidam ut canes  205 existentes, id est predicatores custodientes Ecclesiam fideliter, et oblatrantes inimicis hereticis, scilicet per sententias. ne impetum in Ecclesiam faciant more canum, domum domini fideliter custodientium, et hostibus et furibus oblatrantium, patientur famem, id est desiderium sibi incorporandi alios per predicationem. Et ipsi qui erunt ut canes circuibunt ciuitatem, id est, bene munient et custodient Ecclesiam, que est ciuitas Dei, a uisibilibus hostibus, id est hereticis, et inuisibilibus, id est malignis spiritibus, predicatione et exemplo bone uite sue et oratione, ne ipsi hostes in Ecclesia preualeant: a similitudine bonorum custodum, qui diligenter custodiunt ciuitatem sibi commissam, circumcundo  eam, ne hostes impetum faciant et fures latenter subeant. Non solum autem patientur famem; sed ecce, id est palam, loquentur, non in corde, uel in scripto, sed in ore suo loquentur uerbum predicationis: et gladius erit in labiis eorum, ac si diceret: Predicatio eorum non erit inefficax, sed in labiis eorum erit gladius, id est, talis predicatio que comparabilis erit gladio: interficiens in anima uitia et in corpore mala opera, ad modum gladii interficientis. Notandum quod ecce ideo ponit pro palam, quia de re que in presenti est et palam consuetum est dici ecce.

Diceret aliquis: Dicis quod palam loquentur ac si hoc mirum esset et magnum. Nonne ceteri homines palam loquuntur? Ad quod sic addit: uere mirum est,  quoniam quis audiuit ea, que ipsi loquentur? Nemo; ac si dicat: Incognita loquentur et inaudita, hominem scilicet de uirgine natum, fuisse mortuum et tertia die resurrexisse, et celos ascendisse, et, quod mirabilius est, Deum et hominem esse. Agit etiam annuntiatiue de damnatione inimicorum, sic: Dixi quod non miserearis omnibus operantibus iniquitatem. Et non solum non misereberis, sed et tu, Deus, qui potens es et iustus, deridebis eos, id est dignos derisione ostendes eos, cum deiicies ab honore et loco suo. Et dixi quia gentes conuertentur, et omnes gentes conuersas deduces ad nichilum de impietate et malitia sua. Quia uero de inimicis dixerat: Non miserearis et deridebis eos, posset aliquis dicere: Quandoquidem, o Christe, qui operantes sunt iniquitatem, misericordiam  non sunt consecuturi, ad quid eos ad presens ex toto non destruis? quod sic soluit: Quamuis concedo quod misericordiam non consequantur, non tamen eos hic ex toto destruam in corpore et in anima, sed custodiam fortitudinem meam, id est potentiam meam reseruabo usque in futurum, ne eos damnem ex toto, ad te, Pater, respiciens, id est ad dispositionem tuam, qua disposuisti ut custodiam. Facit autem apostropham ad auditores, ostendens quare fortitudinem suam custodiet, sic: Dixi quod custodiam fortitudinem meam; et hoc ideo faciam, quia Deus Pater, susceptor meus, ut resuscitet Deus meus creator, et misericordia eius preueniet me, id est pre aliis ueniet in me. Quod est dicere: Maior erit in me, quam in aliis; ut me scilicet exaltet,  et totum mundum mihi subiiciat: Deus, inquam, ostendit mihi in interiori meo, mihi dico, consideranti super inimicos meos, rationabiliter perscrutanti quid de eis esset agendum. Hoc scilicet ostendit ne destruerem, sed pro eis ipsum Patrem sic orarem. O Deus Pater, ne occidas eos ad presens usque in futurum et in corpore et in anima, ne quando, id est aliquando, populi Christiani obliuiscantur me, id est beneficii a me impensi, scilicet quod pro eis mortuus sum ut saluarentur, uel, ne obliuiscantur populi mei Christiani prophetarum, qui me predixerunt. Et hoc est ac si diceret: Cum hoc sit quod Deus Pater sit susceptor meus et creator et quod misericordia eius preueniet me, obedire ei debeo, qui mihi  ostendit in ratione mea, ut pro eis orem, ne occidantur corporali occisione, ut sint testes mortis mee; et reseruent libros prophetarum ad testimonium 206 mei, qui in illis predictus sum, et ad instructionem fidei meorum. Nam si ipsi destruerentur, neque mei haberent libros prophetarum in quibus testimonium resurrectionis et mortis mee continetur, et quandoque obliuioni traderent: sed cum Iudeos ubique dispersos propter mei mortem uidebunt, eiusdem mortis memoriam sine fine retinebunt. Dico: Ne occidas, sed disperge illos ubique terrarum in uirtute tua, id est in potentia tua: cum sis potens ad dispergendum eos. Quia uero sic dispergi possent, ut alicubi honorem retinerent, addit: Et tu, Domine, qui es protector meus, ne cedam, depone  eos ab omni honore. Orat autem de salute in fine mundi conuertendorum, sic: Dico: Ne occidas eos hic in corpore, sed in saluandis occide delictum oris eorum, id est, destrue delictum quod habebunt, quia me ore blasphemabunt exemplo patrum suorum. Et postquam delictum occideris, occide et blasphemum sermonem labiorum ipsorum, id est, ne amplius in me loquantur blasphemiam. Et sic comprehendantur a ratione sua in superbia sua errasse, id est, ratione comprehendant se errasse, cum superbe locuti fuerint in me blasphemiam et mihi cultum denegauerint.

Ostensa causa una quare fortitudinem suam custodiat, usque in futurum scilicet, quia Deus ostendit ei ut pro ipsis oraret, adiungit aliam, sic: Et ideo adhuc custodiam fortitudinem, quia annuntiabuntur,  id est annuntiatione predicatorum, id est, doctrina conuertentur de exsecratione et mendacio in quo prius erant, in consummationem, id est in perfectionem uirtutum. Quod est dicere: De hoc quod prius erant exemplo patrum suorum, exsecrantes me, et mendaces dicendo me non esse Deum et Regem, efficientur in uirtutibus consummati, per predicationem predicatorum Helie, scilicet et Henoch, et ceterorum. Dico quod conuertentur, et hoc in ira consummationis, id est in consideratione ire future, que erit ira consummata, id est perfecta: non talis scilicet que sit transitoria, sed que sit eterna. Quod est dicere: Quod considerabunt iram perpetuam super eos futuram, timore illius ire conuertentur,  et post non erunt impii quod prius. Et ipsi qui prius non cognoscent me dominari et Iudeis et gentibus, scient, id est cognoscent, quia Deus dominabitur Iacob et finium terre. Quod est dicere: Cognoscent quod ego qui non simplex homo, sed et Deus sum, dominabor et Iacob, id est Iudaico populo, et omnibus gentibus usque ad fines terre. Fines terre pro ipsis gentibus ponit per metonomiam. Ostendit autem in quo tempore, sic: Dico quod annuntiatione, id est doctrina predicatorum, conuertentur, et hec conuersio non erit ad presens, sed ad uesperum conuertentur, id est in fine sexte etatis. In fine mundi scilicet, et ut canes quidam existentes eorum famem patientur, incorporandi sibi alios, et circuibunt ciuitatem, id est bene custodient Ecclesiam. Hic  autem uersus, hic ut superius exponitur, nisi quod uesperum superius accepit pro principio sexte etatis, que tota uesperum dicitur; hic uero uesperum dicit finem sexte etatis, et hoc proprie, quia uesperum accipimus finalem partem diei. Non solum autem famem patientur, sed et ipsi dispergentur per multa loca ad manducandum, id est ad incorporandum sibi alios Iudeos infideles, more cibi, qui dum manducatur incorporatur. Si uero non fuerint saturati, incorporatione aliorum, id est, si multos sibi incorporare nequiuerint, non solum dolebunt corde, sed et murmurabunt ore, id est conquerentur ad Deum orando ut satientur. In hoc autem innuit eos ualde perfectos futuros, cum etiam pro aliorum conuersione oraturi sint.

 Ostensa conuersione Iudeorum et gentium, agit etiam Deo gratias de fortitudine et misericordia eius, promittens quod laudabit Deum, et bene operabitur contuitu fortitudinis et misericordie illius. 207 Dixi quod gentes et Iudei conuertentur per mortem et resurrectionem meam; ego autem, ut hec omnia fiant, cantabo ore et deuotione fortitudinem mihi dandam, et exsultabo, id est exsultanter laudabo misericordiam tuam mane mihi adfuturam. Quod est dicere: Laudabo te ore et affectione; et de fortitudinis constantia, quam mihi dabis in passione, et de misericordia resurrectionis matutine. Exponit autem quod in hoc uersu dixit, cum subdit: Dixi quod laudabo te de misericordia matutina, scilicet laudabo te quia factus es id est fies, susceptor meus,  id est medicus, resuscitando et ad immortalitatem deducendo; et dixi quod laudabo te de fortitudine tua, scilicet de hoc quod fies refugium meum, id est securitas, ne cedam in die tribulationis, id est passionis mee. Dixi quod cantabo tibi et de fortitudine et de misericordia. Non solum autem cantabo ore et deuotione, sed psallam tibi, id est bene operabor ad honorem tui, et quia eris adiutor meus ne cedam, et quia tu, Deus Pater, eris susceptor meus, ut me resuscites, et quia es Deus meus, id est creator secundum quod homo sum, et quia es misericordia mea, emphatica dictio. Quod est dicere: Misericors es erga me, non in hoc solum quod resuscitabis, sed quia immunem a peccato fecisti, et multa alia beneficia conferes.



IN PSALMUM LIX.

 Titulus quinquagesimi noni. In finem pro his qui commutabuntur, ipsi Dauid in tituli inscriptione. In doctrinam cum succendit Mesopotamiam Syrie et Syriam Sobal, et conuertit Ioab et percussit Edom in ualle Salinarum duodecim millia. In hoc titulo etsi uideatur historia innui, non tamen iuxta similitudinem historie psalmus uidetur esse compositus. Cum enim in historia habeatur, Dauid uicisse inimicos et occidisse, hic non de uictoria agitur, sed de repulsione et destructione; unde conuenienter uidetur titulus iste non iuxta historie accipi similitudinem, sed iuxta uocum interpretationem. Per Dauid igitur Christus accipitur: per Mesopotamiam Syrie, et per Syriam Sobal, Ecclesia intelligitur de  Iudeis que succensa est a Christo uero Dauid igne Spiritus sancti: Mesopotamia namque eleuata uocatio interpretatur; Syria uero, sublimitas. Ecclesia autem de Iudeis congrue dicitur eleuata uocata sublimis. Igne namque spiritus per mortem Christi succendenda uocata est ad fidem per apostolos, et per penitentiam a uitiis eleuata, et sic in uirtutibus sublimis facta. Per Syriam uero rursus positam, que sicut dicimus, sublimitas interpretatur, et per Sobal que uana uetustas sonat, denotatur sublimitas, id est superbia ueteris legis; que lex uana erat, non quod bona non esset, sed quia non sufficiebat ad mundi salutem sicut multi opinabantur. Quam superbiam igne Spiritus sancti Dauid, id est Christus, uel Ecclesia de Iudeis succendit, id est penitus  destruxit. Per Ioab autem qui inimicus interpretatur, et Edom qui terrenus uel sanguineus, gentium populus ad fidem conuersus intelligitur, qui conuersus est de inimicitia, quam contra Deum male uiuendo habebat, ad pacem bene uiuendo; et, cum terrenus esset, id est terrenis intentus, et sanguineus, id est effusor sanguinis fidelium, persequendo, uel sanguineus, id est effusor sanguinis uictimarum, quas idolis immolabat, percussus est a Christo per predicatores, mortem perpetuam non conuertendis comminantes, uitamque perpetuam conuertendis pollicentes. Quod est dicere: Destructa est in eis terrenitas, et fidelium persecutio, et idolorum cultura; per uallem uero que res humilis est humilitas; per salinas metonomicos e contiguo sal accipitur,  quoniam sal in salinis conficitur. Per salem quippe, qui cibos omnes condit et sapores facit, sapor humilitatis intelligitur. Humilitas namque uirtutes alias condit, et acceptabiles Deo efficit, cum sine ea alie uirtutes habite inutiles essent et Deo inacceptabiles, nec etiam uirtutes in te uocarentur, sed uirtutum simulationes. Unde etiam nuncupatui regina uirtutum, sicut superbia regina uitiorum.

In qua 208 humilitate Christus Mesopotamiam Syrie succensam, et Ioab et Edom conuersum et percussum posuit. Iudaicum scilicet populum et gentilem, ut in ea perseuerando ad exaltationem peruenirent. Per duodecim millia illud idem accipitur, quod et per Mesopotamiam Syrie, et per Ioab et Edom: Iudaicus scilicet populus et gentilis; sed  aliud quiddam denotatur. Cum superius namque indefinite per Mesopotamiam Syrie Iudaicus populus intelligeretur, per Ioab autem et Edom gentilis, similiter indefinite per millenarium numerum qui adeo perfectus est, ultra quem numerum nulla procedit uarietas, perfecta plenitudo utriusque populi accipitur, ad fidem conuersa, et adhuc per sextam etatem totam usque ad finem mundi conuertenda: de qua in superiori psalmo actum est, que tanta est, quanta ante sextam etatem nunquam fuit. Quia uero si solummodo millenarium numerum posuisset, posset intelligi maxima plenitudo non tamen ex omnibus mundi partibus, apposuit duodecim; per duodenarium quippe numerum, qui per  ternarium et quaternarium multiplicatur, omnis mundi populus ex omnibus quatuor mundi partibus ad fidem Trinitatis in sexta etate conuersus accipitur: ter namque quatuor, uel quater tria, duodecim faciunt. Per ternarium etiam et quaternarium qui partes sunt septenarii, quibus duodenarius multiplicatur, septem dona sancti Spiritus accipiuntur, quibus populus ad fidem conuersus uberrime repletur. Singularum uocum interpretatione denotata, ad tituli uerba adaptanda accedendum est. Agitur in hoc psalmo pro his qui commutabuntur in finem, id est in perfectionem beatitudinis, in futuro de mortalitate scilicet ad immortalitatem, de passibilitate ad impassibilitatem, de imperfecta cognitione ad perfectam Dei cognitionem. Dico quod commutabuntur,  et hoc in tituli inscriptione ipsi Dauid, id est Christo facta quam susceperunt. Quod est dicere: Ideo perfecte in futuro commutabuntur, quia Christum Iesum regem susceperunt, quod in tituli inscriptione designatum est.

Quia uero non suffceret eum regem esse cognoscere et suscipere, nisi etiam eius preceptis obediretur, iuxta quod idem in Euangelio testatur: »Non omnis qui dicit mihi: Domine, Domine, intrabit in regnum celorum; sed qui facit uoluntatem Patris mei, ipse intrabit in regnum celorum .« additur, in doctrinam; quasi diceret: Dico quod commutabuntur; ideo quia susceperunt tituli inscriptionem, unde tamen in doctrinam, id est, quia intendunt in doctrinam eius ut ei obediant, bene operando, et a  uitiis cessando sicut precepit. Ne uero putaret aliquis quod per liberum arbitrium illi qui commutabuntur, sine auxilio gratie Dei tituli inscriptionem suscepissent, et in doctrinam complendam eius intenderent, ostendit per gratiam Spiritus sancti eos ad hoc attigisse cum addit, cum succendit, etc. Quod sic adaptatur: Dico quod pro his qui commutabuntur per susceptionem inscriptionis et completionem doctrine in psalmo agitur, et non per liberum arbitrium suffecerunt ad susceptionem tituli et obedientie completionem: sed susceperunt titulum et obedierunt doctrine; cum hoc fuit quod ipse Dauid, id est Christus, succendit Mesopotamiam Syrie, id est accendit feruore gratie spiritualis plebem Iudaicam factam Mesopotamiam Syrie, id est uocatam  ad fidem et eleuatam a uitiis et sublimem in uirtutibus; et in ipsa Mesopotamia succendit, id est destruxit; et totam ad modum rei que succenditur, Syriam Sobal, id est sublimitatem uane uetustatis, superbiam scilicet ueteris legis, ne in ea amplius confidendo superbiret: et cum hoc fuit quod ipse Dauid conuertit Ioab, id est inimicum gentilem populum scilicet ab errore ad fidem: et percussit Edom, id est, percussit per predicationem fidelium ipsum Ioab secundum quod erat Edom, id est terrenus uel sanguineus, ut in eo terrenitatem destrueret et spiritualem faceret: et hoc quod sanguineus erat, id est persecutor et idololatra in eo consumeret, et pacificum et mitem et Dei cultorem faceret.

 Dico quod succendit Mesopotamiam, et conuertit Ioab, et hoc totum fecit in ualle Salinarum, id est in sapida humilitate, 209 ut ex superbis humiles faceret: et non parum succendit de Mesopotamia et conuertit de Ioab, sed duodecim millia succendit et percussit, id est maximam plenitudinem de Iudeis et gentibus ex omnibus mundi partibus congregatam. Ubi dicit cum succendit, illud cum est causatiuum; et hoc totum est ac si diceret: In hoc psalmo agunt fideles ex Iudeis et gentibus, orantes pro his qui commutabuntur in finem, id est pro se ut Deus commutet eos in perfectam beatitudinem, qui iam eos commutauit per mortem suam de peccato originali ad uite innocentiam: et ideo commutet, quia susceperunt tituli inscriptionem, et obediunt doctrine eius, per hoc  quod Christus succendit gratia spiritali Mesopotamiam Syrie, et Syriam Sobal, id est destruxit in Iudeis superbiam uane ueteris legis: et per hoc fecit eos eleuatos a uitiis et sublimes in uirtutibus, uocando eos ad fidem per doctrinam apostolorum; et conuertit ipse Christus Ioab ab errore ad fidem, et percussit eum secundum quod erat Edom: et hoc totum fecit in sapida humilitate, et non paucos succendit et conuertit et percussit de Mesopotamia et Ioab, sed duodecim millia. In principio uero huius psalmi ostendunt ipsi fideles, qui hic agunt, in quantam miseriam deuenerunt per Adam: de qua partim erepti sunt, partim uero adhuc eripiendi; quod ideo ostendunt ut conquerendo de ea penitus eripi mereantur: et postea orant ut ex toto eripiantur, cum  hoc sit quod pro Deo dura patiantur, et ad fidem iam peruenerunt; et dicunt eos ex toto in futuro debere eripi, cum istud per Filium suum Deus promiserit, quem terram loquentem introducunt: promittunt quoque se in nullo confidere, nisi in ipso Deo.

Deus, repulisti nos, per Adam, a cognitione tui manifesta, quam haberemus, nisi Adam peccasset; et destruxisti nos a beatitudine quam haberemus, faciens omnibus miseriis subiacere, frigori scilicet et calori, et infirmitatibus, et meroribus, et ceteris huiusmodi passionibus; et hoc non fecisti ex iniustitia, sed iratus es nobis, id est, hoc fecisti propter iram tuam, id est propter iustam uindictam, quam  exercuisti in humanum genus propter culpam Ade. Ira uero Dei nichil aliud est quam uindicta eius, et post misertus es nostri per mortem tuam, ut redimeres de originali peccato. Exponit autem quomodo misertus est, cum addit: Commouisti terram, et conturbasti eam. Preposteratum est. Dico misertus es, et sic scilicet conturbasti terram, id est, nos qui terreni eramus, bona conturbatione, comminando per predicatores, quod »qui non crediderit condemnabitur «: et sic commouisti eam ad fidem, eripiens de ignorantia in qua prius detinebatur propter originalia et actualia peccata sua. Et tu, qui iam eam in parte sanasti, ut ex ignorantia eam eriperes, et per baptismum eius peccata redimeres, sana contritiones eius, id est, sana eam in futuro de  contritionibus eius, ut cum hic omnibus doloribus et passionibus conteratur, que pena sunt peccati originalis, in impassibilitatem reducta non ulterius conteratur. Quod est dicere: Qui iam eam de peccato sanasti, sana quoque in futuro de pena peccati. Et sanare debes contritiones eius in futuro, quia iam commota est de errore ad fidem, ut te Deum et creatorem et regem suscipiat, cui prius cultum denegabat. Ostendit etiam aliam causam, quare debet terram sanare, sic: Dixi ut sanes terram, ideo quia commota est, et ideo etiam quia ostendisti populo tuo dura. Quod est dicere: Ostendisti nobis, qui populus sumus tuus et terra tua, exemplum patiendi duras tribulationes, cum pro nobis dura et aspera passus sis: et hoc ostenso, potasti nos uino compunctionis,  id est repleuisti 210 nos compungenti uino, id est poculo tribulationum, ut per eas in fine commutemur, qui ante conuersionem dulci uino potati fuimus, id est poculo uoluptatis. Et hoc totum est ac si diceret: Ideo nos sanare debes, quia pro te potione tribulationum potamur. Unde nobis exemplum in morte Dominici hominis dedisti. uinum uero compungens, tribulatio dicitur, eo quod corpori amara sit et austera, ad modum uini compungentis, quod amarum est et austerum. Dicitur quoque uoluptas uinum dulce, eo quod dulcis est, et homines dementat, dum cos a Deo retrahit ad modum uini, dementantis eos quos inebriat. Dicuntur etiam tribulationes potiones per similitudinem, quia sicut amaris potionibus medicorum morbus depellitur, sanitasque restituitur;  sic etiam tribulationum amaritudine uitiorum feditas expiatur, et uita perpetua reparatur. Unde Dominus in Euangelio dicit: »Potestis calicem bibere, quem ego bibiturus sum .«

Demonstrat uero qua utilitate ostendit suis dura esse patienda, sic: Dico quod ostendisti populo tuo dura patienda esse, et per illa dura dedisti metuentibus te significationem; id est, ad hoc dedisti eis dura, ut sint eis significatio, id est, signum futuri iudicii, scilicet ut cum uiderent Deum hic ultionem accipere de peccatis fidelium per tribulationes, per hoc iudicent multo magis ultionem accepturum de peccatis non confitentium. Iuxta quod Apostolus dicit: »Quas sustinetis in exemplum iusti iudicii Dei .« Dixi quod per dura dedisti fidelibus metuentibus te significationem, ad hoc scilicet, ut contuendo hec signa tribulationum, per correctionem uite sue fugiant a facie arcus, id est a presentia comminationis eius, id est a damnatione perpetua, quam tribulatio mundana comminatur, cum sit signum eius. Bene quippe tribulatio temporalis arcus licitur: quia sicut arcus de longe minatur, ita et psa mundana tribulatio mortem eternam non conuertendis comminatur, cuius signum est.

Facies quoque bene pro presentia ponitur, eo quod coram facie positos, presentes esse dicamus. Et ideo fugiant hic metuentes te a facie arcus, per uite sue correctionem, ut dilecti tui, id est metuentes te, liberentur a facie arcus, id est a damnatione  perpetua in futuro. Et ita sit Deus ut liberemur. Saluum fac, scilicet saluatione perpetua, me populum tuum: in dextera tua constituendo, id est in fauore gratie tue, non in sinistra constituendo cum perdendis. Et de hoc quod oro saluum me fac: exaudi me, id est, sic audi ut impetrem. Ostendunt uero se saluationem adepturos, et in fine mundi a malis esse disgregandos ex ipsa promissione Dei, quem hic loquentem introducunt: et per Dominicum hominem bonos ad perdendum separaturum et suscepturum: et ideo eum loquentem inducunt, ut auctorizabilius sit, quod eum promittere dicunt. Dixi ut Deus me populum suum saluum faciat, et uere faciet: Deus enim locutus est in sancto suo, id est in Dominico homine, antonomastice sancto.

 Letabor et partibor Sichimam, id est, letanter partibor a perdendis Sichimam, id est humerosos illos scilicet, qui in humeris suis patienter iugum meum ferunt, id est in humeris cordis legem meam, que iugum suauissimum est, memoriter gerunt, a similitudine illorum qui iugum super humeros portant. Sichima quippe humerus interpretatur, et dicitur esse locus in Iudea: unde per Sichimam fideles de Iudeis intelliguntur; quia indeterminate posuerat Sichimam, non datur plane intelligi quos humerosos partictur, cum sint quidam etiam qui iugum diaboli deferunt, et quidam qui etsi iugum Domini ferre uideantur, non tamen in humilitate patiuntur, sed inuiti sustinect. Ideoque determinat  quos humerosos partietur, sic: 211 Dico quod partibor Sichimam, et, id est scilicet, metibor conuallem tabernaculorum, id est tabernaculantes in conualle, scilicet militantes Deo in humilitate patientie. Quod est dicere: Colligam eos a conuentu malignantium, a similitudine metentis, qui colligit spicas a culmis. Unde legitur: »Separabit eas gentes ab inuicem, sicut pastor segregat oues ab hedis .« Conuallis congrue eo quod sit humilis, pro humilitate ponitur: tabernaculum uero pro militia, eo quod in tabernaculis habitare militantium est: et non metibor illos militantes in conualle, qui deficiunt a militia, timore tribulationis et martyrii. Sed meus est Galaad, id est, illi mei sunt ad metiendum qui sunt Galaad, martyres scilicet  militantes, perseueranter non denegantes nomen Dei etiam in tribulatione, ubi uideretur locus timoris et denegationis, Galaad nempe aceruus testimonii interpretatur. Unde congrue per Galaad martyres intelliguntur, qui testes Dominice fidei etiam in tribulationibus existere non metuunt. Quod etiam per hoc nomen intelligitur, quod est martyr. Martyr enim Grece, testis sonat Latine. Ille uero non iuste dicitur testis, qui timore mortis a ueritatis testimonio desistit. Aceruus uero dicuntur martyres, quia multi sunt. Aceruum enim dicimus, multarum rerum collectionem. Potest etiam unus alia similitudine aceruus dici, eo quod in altitudinem perfectionis per tribulationes excrescit ad modum acerui, qui in altum excrescit.

 Quoniam uero quidam fuerunt, qui usque ad mortem testes Dominice fidei exstiterunt; et non caritate commoti, sed fauore hominum instigati; Unde dicit Apostolus: »Si tradidero corpus meum, ita ut ardeam, caritatem autem non habeam, nichil mihi prodest ,« determinat quem Galaad dicat esse suum, cum addit: Et, id est scilicet, meus est Manasses, id est obliuio. Quod est dicere: Illi martyres mei sunt, qui sunt Manasses, id est obliuiscentes omnem terrenum fauorem, et pro sola caritate in tribulatione militantes. Manasses quippe obliuio dicitur: et iste Galaad qui est Manasses, existens etiam Ephraim, id est fructificans alios in fide per predicationem et constantiam suam, est fortitudo mei capitis, id est, computat se fortem esse  in constantia tribulationum per me, qui sum caput suum, id est gubernator suus. Ephraim autem fructificatio interpretatur. Et hoc totum est ac si diceret: Illos humeros partibor ego a malis: metibor et mihi qui mei erunt testes, etiam in tribulationibus, et omnem fauorem humanum obliuiscentes, et alios, prout possunt, in fide fructificantes, et omnem fortitudinem constantie sue, non sibi sed mihi capiti suo attribuentes. Galaad locus est in Iudea. Ephraim autem et Manasses, homines Iudei fuerunt. Unde per hec uocabula, martyres ex Iudeis intelliguntur. Ne uero uiderentur confessores ex Iudeis non esse sui, ipsos etiam addit, sic: Et Iuda rex est meus, id est confessores ex Iudeis mei sunt, qui se regunt ne per illicita defluant. Parum enim aut nichil  alicui confiteri Deo uoce proderit, nisi etiam se bene regendo ab illicitis abstinuerit, et bene operari studuerit. Unde Prosper: »Bene loqui et male uiuere, nichil est aliud quam sua se uoce damnare.« Et Ioannes apostolus: »Si quis dicit se nosse Deum, et mandata eius non custodit, mendax est .« Iuda quidem confessio interpretatur. Conuenienter ergo per Iudam, qui uir Iudeus fuit, Iacob scilicet filius, confessores ex Iudeis designantur.

Postquam martyres et confessores ex Iudeis suos esse ostendit, et in futuro partiendos esse, ne fideles ex gentibus exclusi putarentur, quorum multi martyres, multi autem exstitere confessores, ipsos quoque sic adiungit uniuersaliter: et Moab est olla, id  est refectio, spei 212 mee. Quod est dicere: Gentilis populus ad fidem conuersus est meus, pro quo spero me gaudio refici, cum in futuro eum a malis partiar. Moab filius fuit Loth, quem ex filia sua genuit: de cuius sanguine gentilium generatio maxima processit, qui etiam Moabite dicti sunt . Moab igitur exlex interpretatur, eo quod contra legem de filia sit generatus. Per Moab ergo gentilis populus accipitur, qui semper contra legem sine lege fuit, dum Deo cultum debitum denegauit. Per ollam refectio non inconuenienter accipitur, eo quod ex cibis in olla coctis, corpus reficitur. uel sic potest legi, ut et sententia et distinctio mutetur. Moab olla est spei mee, id est, ille gentilis populus,  qui excoctus est ab omni terrenitate per ignem tribulationis, ad modum olle que excoquitur igne ut robustior sit, attinet spei mee, id est, illum spero in futuro a malis partiri. uel sic: Moab olla attinet spei mee, id est gentilis populus qui fidelium meorum olla fuit, id est, excoquens eos per ignes tribulationum ab omni sorde, ad modum olle in qua cibi excoquuntur a nocuo humore. Et quia posset queri: Quomodo acquires tibi Moab, id est gentilem populum? modo ostendit quomodo acquiret, sic: Dico quod Moab attinet ad spem meam, quem Moab mihi acquiram, sic per hoc scilicet, quod in Idumeam, id est in gentilem populum, extendam calceamentum meum, id est predicatores qui doctrina eum sua mihi acquirent.

 Idumea terrena dicitur; unde per Idumeam plebs gentilium denotatur, que ante conuersionem soli terrenitati uacabat. Calceamentum autem dicuntur congrue predicatores, eo quod Ecclesiam predicatione et exemplo et oratione sua muniunt, sicut pes a calceamento munitur. uel per calceamentum e contiguo pedes accipiuntur, eo quod calceamentis utuntur; per pedes uero predicatores: quia sicut pedes corpus deferunt, sic et predicatores nomen Domini in gentes detulerunt. uel sic: Per hoc acquiram mihi gentilem populum, quia in Idumeam extendam calceamentum meum, id est, in notitiam Idumee, gentilis populi scilicet, extendam notitiam calceamenti mei, id est humanitatis mee, ut me qui Deus eram, hominem esse factum pro totius mundi  salute cognoscens, mihi spontanea subiiciatur. Calceamentum autem ex pellibus mortuorum animalium efficitur, ideoque pro humanitate Christi ponitur, que per multas tribulationes ad ultimam passione crucis mortificata est. Unde Ioannes Baptista: Post me temporalitater uenit uir, Christus scilicet, qui ante me factus est , secundum humanitatem, non temporaliter sed dignitate. Quod est dicere: Qui factus est dignior me, cum sit posterior tempore secundum quod homo. Corrigiam calceamenti cuius non sum dignus soluere , id est, minimam particulam mysteriorum eius humanitatis non sum dignus explicare. Quod est dicere: Nec etiam dignus sum et sufficiens ad explicandum aliquod minimum secretum eius humanitatis,  nedum aperire non sufficiam mysteria ineffabilia eius Diuinitatis. Corrigia uero quia minima pars est calceamenti, pro minima parte mysteriorum humanitatis Christi iure ponitur. uel sic: Non sum dignus soluere corrigiam calceamenti eius, id est questionem humanitatis eius, hoc scilicet quod a quibusdam queritur qualiter ille, qui Deus erat, homo sit effectus. Questio quoque conuenienter corrigia dicitur, quia sicut corrigia nectit calceamentum, sic et questio ligat illud unde fit. Dixi quod in Idumeam extendam calceamentum meum: et sic alienigene mihi subditi sunt, id est Idumei mihi subdentur, qui hucusque fuerunt alienigene, id est de alia generatione, id est generati a diabolo, et alieni a cognitione  mei. Notandum 213 quod etsi non inueniantur hec in Euangelio, que hic dicuntur a Domino dicta fuisse, his tamen equipollentia Deus locutus fuisse in Euangelio legitur, que alicui inuestiganti facillime apparebunt.

Postquam uerba Dominice passionis introduxit de hac promissione fidelium collectio gratulans, quasi sub interrogatione orat deduci in ciuitatem munitam, id est in Ierusalem celestem, in qua non fiet assultus hostium: et hoc sic dicit et orat, ut hic magis ac magis dilatetur de die in diem. O Deus, promisisti quod partieris Sichimam et Moab ollam a perdendis me, scilicet Ecclesiam de Iudeis et gentibus: et ita fiat ut me partiaris, et partitam in ciuitatem munitam deducas. Nam quis deducet me in  ciuitatem munitam? et quia promisisti quod extendes calceamentum in Idumeam, dilata hic me usque in Idumeam, id est usque in illos qui adhuc sunt terreni, ut ipsi scilicet mihi adiungantur: nam quis deducet, id est dilatabit, me usque in Idumeam, id est adeo ut Idumei mihi adiungantur? Nonne tu, Deus, qui repulisti nos, id est qui uideris nos hic repellere in tribulationibus positos, et qui hic non egredieris in uirtutibus nostris, id est in exercitibus nostris, ut nos scilicet facias exercitus contra hostes congregare; et cum ipsis exercitibus egrediaris ad pugnam aduersus inimicos nostros, sicut egressus es cum exercitibus patrum nostrorum, per ministerium angelorum. Et hoc totum est, ac si diceret: Cum hoc promiseris, quod nos in futuro  a malis partitos in ciuitatem munitam deduces, et hic in Idumeam calceamentum extendes, etsi uidear a te repulsa, tamen in futuro deduc me in ciuitatem munitam; et hic dilata me usque in Idumeam: nam quis potest hoc facere nisi tu? nullus. Hoc autem ex ingenti desiderio ponit interrogatiue. Dixi quod repulisti nos, id est, uideris hic repellere in tribulatione positos; et ideo quia hic nos permittis in tribulatione, da nobis auxilium de tribulatione, id est per hanc tribulationem, quam patimur. Quod est dicere: Fac ut hec tribulatio sit nobis auxilium, id est causa salutis, dum per eam excoquimur a sordibus nostris; et ideo oramus per tribulationes adiuuari, quia uana est salus hominis. Ac si diceret: Oramus adiuuari per tribulationem,  non per humanum auxilium, quia salus humana uana est, id est humanum auxilium uanum a salute. Dixi, o auditores, quod Deus non egredietur in uirtutibus nostris; nos enim non congregabimus amodo uirtutes, sed in Deo faciemus uirtutem nostram, id est, Deum habebimus pro uirtute, et in eo confidemus magis quam in aliqua uirtute, ut ipse faciat nos inimicos nostros superare; et ipse deducet tribulantes nos ad nichilum, id est de malitia sua per predicationem nostram faciet eos bonos. uel deducet in futuro ad nichilum tribulantes nos, id est potestatem tribulantium nos, ne nobis in futuro preualeant sicut modo in corpore preualent. Hanc autem apostropham ad auditores facit, ut sui exemplo  instruat eos solo Deo confidere, non in terrena uirtute.



IN PSALMUM LX.

Psalmi sexagesimi titulus. In finem in hymnis, Psalmus Dauid. Quod sic exponitur: Psalmus Dauid, id est Ecclesie perfectorum perseuerantis in hymnis usque ad finem uite, id est perseuerantis in Dei laudibus, opere, uoce et deuotione: uel sic tendentis in finem, id est in beatitudinem perfectam, in hymnis perseuerando, id est in Dei laudibus. Orat autem perfectorum collectio ut Deus exaudiat orationem suam quam facit, ut in hoc seculo habitet in tabernaculo Dei, et in futuro hereditatem eternam possideat: et orat ut exaudiat deprecationem quam facit 214 ut Deus proteget eam a uitiis,  ea remouendo a se: et protegat de pena perpetua. Ubi notandum quod oratio dicitur, quod fit de adeptione rei cuiuslibet; deprecatio uero de remotione. Ostendit autem se adepturam quod orat et quod deprecatur: et confidentia meriti et exemplo beneficiorum, que iam adepta est, et hac confidentia qua adipiscetur se psalmum dicturam pollicetur.

Exaudi, Deus, deprecationem meam, ut me protegas a uitiis et pena perpetua, remouendo ea a me. Intende orationi mee, id est diligenter audi orationem meam: uel intende, id est intensum te fac orationi mee; scilicet sicut intense oro, ita et tu intense quod oro largire, scilicet ut qui iam habitare cepi in tabernaculo tuo, id est in militia tua,  hic magis ac magis inhabitem, et in futuro hereditatem meam possideam. Et dignum est ut exaudias: nam clamaui et ore, et opere, et mente, ad te promerendum, non aliquid terrenum; et iste clamor processit a finibus terre, id est terrenitatis. Quod est dicere: Per hoc deueni ad hunc clamorem, quod in me finiui omnem terrenitatem, ut non terrenis, sed spiritalibus inhiarem, pretentione meriti. Ostendit autem beneficia iam adepta, quorum exemplo se credit adepturam quod orat. Dico exaudi, et quod oro ei quod deprecor: et exaudire debes cum hec beneficia iam impenderis, scilicet quod exaltasti in petra, id est in conformitate Christi, qui firma petra est, me, que ante depressa eram in uitiis. Quod est dicere: Exaltasti me in uirtutibus, ut conformis  essem Christo. Petra uero Christus dicitur, eo quod ad similitudinem petre firmum fundamentum sit omnium fidelium, ne in illo fundati aliquo modo moueantur. Unde Apostolus: »Petra autem erat Christus ;« et propheta: »Erit in lapidem offensionis, et petram scandali duabus domibus Isrel .« Ostendit quoque unde exaltauit, apponendo sic: Dico: Exaltasti, dum, hoc est quod, anxiaretur ex conscientia criminum cor meum, id est, cor dum meum erat, non tuum. Tunc cor dicitur esse peccatoris, cum male cogitat: tunc uero Dei, cum bene. Unde Prosper: »Non nostri est muneris, cum recte cogitamus.« Et hoc totum est ac si diceret: Exaltasti me ab anxietate criminum  exemptum. uel sic: Exaltasti me, et necesse erat, dum hoc esset, ut anxiaretur cor meum, prius enim contristabatur, quia per me non poteram exaltari. Ac si diceret: Necesse erat ut me exaltares, cum per me insufficiens essem ad exaltandum, unde nimis anxiabar. Nimis enim aliquid anxiatur, cum id ad quod ualde nititur, attingere non potest. Et me exaltatum deduxisti, id est perseuerare in illa exaltatione fecisti, ne caderem; uel, deduxisti de magno ad maius, ut me exaltatum magis de die in diem exaltares. Promittit uero sibi ex certitudine spei, quam habet, se adepturum quod orat, cum addit: Quia factus es spes mea, turris fortitudinis a facie inimici.

Inhabitabo in tabernaculo tuo in secula, protegar  in uelamento alarum tuarum. Quod sic continuatur et construitur, ut singulis singula reddantur. Dixi: Exaudi deprecationem meam, ut me protegas a uitiis et pena perpetua, et intende orationi mee, ut magis magisque facias inhabitare in tabernaculo tuo: et huius rei quam deprecor et oro adipiscende certa sum, scilicet quia factus es spes mea, id est, quia per hoc quod me exaltasti et deduxisti, factus es talis, in quo sit spes mea, certa sum quia inhabitabo in tabernaculo tuo, id est in militia tua magis eundo in secula mundana, id est, quandiu secula mundana durabunt, perseuerabo in militia tua, qui incepi deduci in ea. 215 Hoc quod dicit: Factus es spes mea, emphatice ponit. Et quia factus es turris fortitudinis a facie  inimici, id est, quia factus es mihi forte munimentum ab instantia inimici uisibilis et inuisibilis me cripiens, certa sum quia existens in uelamento alarum tuarum, id est in defensione tua protegar: et hic indesinenter a uitiis, et in futuro a pena. Quod dicit in uelamento alarum, non dicitur quod alas habeat, sed a similitudine uolucris ponit, que pullos ab estu et pluuia et uolucrum rapacium impetu alarum uelamento protegit. Et est equipollens ac si diceret: Proteges me in defensione tua. uel per alas possunt accipi due leges, uetus et noua, seu etiam gemina dilectio, Dei scilicet et proximi. Quarum exercitio Ecclesie fideles assidue refrigerati, et hic proteguntur, ne a tribulationibus superentur, et in futuro, ne pena perpetua puniantur, sicut alis uolucris  pulli ab omni lesione proteguntur.

Non solum autem spero quod inhabitabo in tabernaculo tuo, ideo quod factus es spes mea, sed ideo quoque quoniam tu, Deus, qui potens es ad complendum quod oro, exaudisti orationem meam, id est disposuisti complere orationem meam, scilicet ut inhabitem in tabernaculo tuo in secula: et non solum dabis ut hic inhabitem in tabernaculo, sed in futuro dedisti, id est dabis, hereditatem eterne beatitudinis timentibus nomen tuum, scilicet cum timore casto uenerantibus hoc nomen tuum, quod est Dominus, non dolentibus et blasphemantibus hoc, quod Dominus es. Hereditatem uero, eternam beatitudinem per similitudinem dicit, eo quod eam  fideles per mortem Christi filii adoptiui facti, perenniter habebunt, sicut filii patris hereditatem, post ipsius patris mortem, quandiu uiuunt obtinent. Exponit autem ipsam hereditatem, cum subiungit: Dico quod dabis hereditatem; scilicet, adiicies dies regis super dies regis. Quod est dicere: Cum hic habemus dies conformes diebus Christi, antonomastice regis, ut hic pro posse nostro militemus, sicut ipse tibi Deo in hac uita militauit, adiicies nobis post mortem carnis alios dies conformes aliis diebus Christi regis, qui erunt super nos dies regis presentes digniores. Dies scilicet eternos, id est, uitam perpetuam, que conformis erit uite Christi, quam post mortem carnis adeptus est: sicut ipse testatur: »Ego uiuo et uos uiuetis .« Quia  uero dixerat dies, ne uiderentur parum quid esse, digniori eos uocabulo uocat, cum addit: scilicet adiicies annos regis super annos eius, scilicet regis. Anni et dies hic pro eodem habentur. Notandum non dici uitam perpetuam dies uel annos pluraliter, quod in ea sit dierum multiplicitas futura, sed quia dies illa sola dierum istorum multiplicitatem excedet: dico quod adiicies dies super dies regis: et hoc facies in diuersis iustis usque in diem generationis et generationis, id est, dabis illos dies secundum animam diuersis iustis in diuerso tempore. Hodie quidem uni de hac uita migranti, cras alii, et post cras alii: et sic semper per successionem usque in diem iudicii, qui erit dies generationis et generationis, id est duplicis generationis, in quo fideles dupliciter in eternitate  generabuntur, et secundum corpus scilicet, et secundum animam: qui mox post carnis obitum secundum animam generantur. Hec autem dies, a Domino dies regenerationis nuncupatur, cum dicit: »In regeneratione cum sederit filius hominis ,« etc. uel dicitur dies generationis et generationis, eo quod omnes in eo spiritaliter generati in fide, eterna beatitudine simul generabuntur: que generatio et generatio permanet in conspectu Dei in eternum, id est, qui spiritualiter generati, uel in corpore et in anima generati, permanebunt in eternum, in 216 presentia et beneplacentia Dei, iuxta illud Apostoli: »Sic semper cum Domino erimus .« Diceret aliquis: Dicis quod permanebunt in conspectu Dei, ac si magnum esset.  Ad quod sic addit: uere magnum est illud permanere. Nam quis requiret postea misericordiam, id est peccata remitti, et de tribulationibus eripi; et ueritatem, id est eternum et uerum esse, et incommutabile? Nemo. Ac si dicat: Felices erunt, qui permanebunt, nam cum fuerint misericordiam et ueritatem penitus adepti, Deum de misericordia et ueritate amplius orare necesse non erit. Ergo ut permaneam in conspectu tuo, o Deus, psalmum dicam nominituo, id est bona opera mea in euidenti ponam ad honorem nominis tui, non ad fauorem hominum; et hoc non faciam horarie neque inuitus, sed faciam de die in diem opera mea, que dicuntur uota, eo quod uoto et desiderio cordis fiunt, non inuite: et  hoc faciam usque in seculum, scilicet seculi huius subsecutiuum. Quod est dicere, quandiu mundus iste durabit.



IN PSALMUM LXI.

Titulus Sexagesimi primi. In finem pro Idithun. Psalmus Dauid. Quod sic exponitur: Psalmus iste est Dauid, id est Ecclesia perfectorum, compositus per Idithun in finem, id est pro ea consideratione quod est Idithun: in finem, id est ea occasione quod ipsa Ecclesia est transiliens eos, contra quos hic disputat: in finem tendens, id est in conformitatem Christi finis prophetie et legis. Disputat enim in hoc psalmo Ecclesia perfectorum contra hereticos et gentiles et Iudeos qui uolunt eam a lege Dei deuocare et a subiectione eius, ostendens quod  nullatenus eam deuocabunt: et ostendit causas plures quare non poterunt eam deuocare. Exprobrat autem eorum impietatem, ut sic reuocet eos uel alios, qui adhuc sunt insontes, bonos uidelicet ab eorum conformitate retrahat. Adhortatur etiam animam suam, ne eorum exemplo a Dei subiectione discedat: bonos quoque ut in Deo sperent admonet, non in rapinis et diuitiis: dicens in fine psalmi, quod Deus unicuique iuxta opera sua reddet: sperantes in se saluando, et in diuitiis sperantes iuste condemnando.

Nonne Deo subiecta erit anima mea? Ac si diceret: uultis eam, o fidei catholice aduersarii, a Dei subiectione remouere, si poteritis hoc efficere, ne sit subiecta: nequaquam, uere subiecta erit, non poterit  a uobis moueri. Et merito subiecta erit: ab ipso enim est salutare meum, id est saluatio mei. Quod est dicere: Ipse me saluabit. Diceret aliquis: Estne potens ad te saluandum? Ad quod sic respondet: Ita uere ab ipso potest esse saluatio mei. Nam et ipse est Deus meus, id est recreator mei, per mortem suam, qui perieram in Adam, et susceptor meus erit in futuro, id est medicus meus qui me faciet ex mortali et passibili immortalem et impassibilem. uel sic continuetur, ut sententia non mutetur: Ideo subiecta erit ei anima mea, quia ab ipso est salutare meum: et ideo adhuc, nam et ipse est Deus meus et salutaris et susceptor. Ac si diceret: Non solum est salutaris, sed et Deus, et salutaris, et susceptor: et cum tante cause sint ei subiiciendi, non mouebor  amplius ab eius subiectione: cum dicit amplius, non ex necessitate datur intelligi, quod aliquando mota esset, sed equipollens est ac si diceret: Nunquam mouebor. uel sic: Non mouebor amplius, postquam tibi subiici incepi, que antequam subiicerer, a te per infidelitatem remota fui. Postquam autem contra omnes aduersarios egit, specialiter contra manifeste impugnantes per tribulationes, Iudeos scilicet et gentiles, agit; ostendens nequidquam eos ipsam uelle deuocare, et per hoc semetipsos potius in anima interficere, ut hoc modo eos deuocet. uel si deuocari noluerint, inexcusabiles reddantur: et hoc sic dicit, dico: Non mouebor: et cum sim immobilis, quousque, id est usque ad quod tempus, irruitis per  tribulationes in me 217 hominem, id est in me, qui adhuc homo sum, id est mortalis et passibilis, in quo facultatem irruendi habetis. Hoc autem increpatiue positum equipollens est, ac si diceret: Cum immobilis sim, desistite ut propter hoc in me irruatis, ut me reuocetis: nam irruendo interficitis uos, uniuersi. Quod est dicere: Hoc quod in me irruitis, causa est quare in anima interficiamini et uobis loquor existentibus, tanquam parieti inclinato, id est comparabilibus parieti iam inclinato, que presto est ad ruendum: et est hoc ac si diceret: Cum Deus uos fecerit rationabiles, et liberum arbitrium habentes, et sic uos habiles effecerit, ut Ecclesie paries essetis, uos praue uiuendo inclinastis uos, id est fecistis aptos ad cadendum in mortem, sicut paries  inclinatus aptus est ad cadendum.

Demonstrat autem adhuc eos esse debiliores, cum addit: Et uobis loquor existentibus tanquam macerie depulse, id est, macerie comparabilibus et non macerie recte sed macerie depulse, id est que iam impulsa est, et ad cadendum prona. Maceria proprie dicitur congeries lapidum sine cemento uel ligatura quelibet subalternatim positorum, que cito dirui potest: paries uero, lapidum congeries subalternatim positorum cemento uel iunctura aliqua ligatorum, que non est adeo facilis ad cadendum, ut maceria. Unde congrue macerie comparantur, qui sine iunctura fidei et concordie existentes, et a uitiis impulsi, ad ruendum in mortem faciles existunt: et hoc totum est ac si poneret:  Cum iam propter malam uitam uestram sitis ruituri, sicut maceria depulsa, deberetis utique fidei et subiectionis Dei cemento ligari, ne rueretis. Facit autem apostropham ad auditores, ostendens aduersariorum desiderium ut ipsam Ecclesiam a subiectione Dei retrahant, et sic etiam Deum, cui inhiat, sibi auferant. Agit quoque de hereticis, qui exterius ore bene loquendo allicere eam nituntur, ut ueris locutionibus falsas admiscendo eam decipiant, et sic sibi conforment: ostendit quoque suam in bono perseuerantiam, ut hoc de se dicendo instruat ipsos auditores ab eisdem aduersariis cauere, et in bono perseuerare; et sic dicit: Dixi quod non mouebor, o auditores, propter supradictas causas. Dixi etiam quod interficiunt se aduersarii mei, dum in me irruunt.  uerumtamen quamuis his duabus causis deberent dimittere, cogitauerunt a me repellere pretium meum, id est, cogitauerunt quomodo me a Dei subiectione repellerent, et sic pretium laboris mei mihi auferrent, Deum scilicet, cui penitus inhio, ad quem omni labore operum bonorum tendo. Non solummodo uero illi qui in me tribulationibus irruunt, iudei scilicet et gentiles, cogitauerunt me repellere, sed etiam heretici; nam cum ego cucurri per uiam bonorum operum, et hoc in siti, id est in desiderio eos mihi incorporandi, per exemplum eorumdem operum bonorum, ipsi ore suo benedicebant, id est quedam bona uerba simulatorie proferebant: et idem, ipsi corde suo maledicebant, id est, eadem  uerba, que bona uidebantur in oris prolatione, reputabant mala et deceptoria in cordis conceptione. Quod est dicere: Quedam deceptoria uerba, que bona uidebantur, ore proferebant, ut his falsa latenter admiscendo, me deciperent, et sic mihi a Dei subiectione remote laboris mei pretium auferrent; facit antem ad animam suam exhortationem, cum addit: uerumtamem Deo subiecta esto, anima mea. Quod est dicere: uerumtamen quanquam ipsi nitantur omni modo te a subiectione remouere, et sic pretium tuum a te repellere, noli malo exemplo et exhortationi cedere, sed magis ac magis Deo subiecta esto, anima mea. Diceret aliquis: Si subiecta existens eorum exhortationi, cedere nolueris, multas tribulationes patieris, ad quod sic addit: Non  emigrabo ab ipsius subiectione, timore tribulationum, sed tribulationes pro eo patienter feram, 218 quoniam ab ipso est patientia mea, id est, exemplum patientie mee, dedit enim mihi exemplum patiendi, cum pro me passus sit. uel ab ipso est patientia mea, id est, ipse dedit mihi patientiam, ne pro eo pati timeam, et ideo adhuc non emigrabo, quia ipse cui subiecta sum, est Deus meus, id est, Creator et Saluator meus, remittendo peccata, et adiutor meus, ut bene operer. Notandum has causas quas hic ponit, dicendo quia ipse Deus meus, etc., non superfluo repetitas, cum superius easdem posuisset, quoniam superius eas posuit contra aduersarios agendo, hic uero ad aliud sese, uidelicet exhortando.

Innuit uero saluationem suam a solo Deo fuisse,  non ab aliquo merito suo precedenti, ne quis putaret quod in eius saluatione aliquid cooperatum esset, liberum arbitrium aut ullum meritum eius, sicut in bona operatione liberum arbitrium cooperatur, sic: Dixi, quod Deus est saluator meus et salutare meum, id est, ipsa saluatio mihi data in Deo solo, id est, in sola Dei gratia data fuit: quod gloria mea, id est hoc quod fecit me gloriosum et uita laudabilem propter saluationem mei, in solo Deo est, non in merito quolibet, aut in libero arbitrio meo. Ne uero bona operatio ex libero arbitrio penitus esse uideretur, et non etiam ex Deo, addit, et Deus est auxilii mei opifex. Quod est dicere: Cum gratuita uoluntate me saluauerit, et gloriosum fecerit, auxiliator quoque mihi est ad bene operandum, libero arbitrio  meo cooperante. Ideo ergo quia gratuito me saluauit, et gloriosum fecit, et etiam auxiliator est ad bene operandum, spes mea est in Deo: id est, cum tot iam impenderit mihi beneficia, spem habeo adipiscendi ea que in Deo sunt, scilicet immortalitatem et impassibilitatem. Exhortatur uero bonos ad operandum in Deo, sui exemplo, cum subiungit sic: Dico quod spes mea in Deo est. Unde exemplo mei sperate in eo, omnis congregatio populi, id est, uos qui non estis disseparati a Christo mala uita uestra et heresibus, sed quicunque in populo mundano congregati estis in fide, et conformitate Christi, et in hoc unum estis, ut ait Apostolus: »Multi unum corpus sumus in Christo .« Et ut spes  uestra recta sit et firma, effundite corda uestra, id est, euacuate corda secundum hoc quod uestra sunt et non Dei: quod est dicere: Euacuate corda uestra a cogitationibus malis, que ex uestra parte sunt et non Dei: ut effundendo corda sitis coram Deo, id est in beneplacentia Dei; nisi enim effunderetis, non coram Deo essetis, et effundere debetis; nam sic Deus adiutor noster erit, id est, adiuuabit et me et uos ad bene operandum, in eternum nos deducturus, per illud auxilium gratie sue. Exprobrat uero aduersariorum duritiam ad utilitatem fidelium, quos proxime adhortatus est, ne ipsi eis conformentur, cum subdit: Dixi, o congregatio populi, ut in Deo speretis, et corda effundatis, et sic coram eo sitis, et adiutor uester sit. uerumtamen quanquam  sperantium corda coram Deo sint, et eum habeant adiutorem, filii tamen hominum ueterum conformitate, id est aduersati mei gentiles conformes uetustatis Ade et Eue uani sunt, id est nolunt in Deo sperare, que spes certissima esset, sed uani sunt, id est uanis adherentes, terrenis scilicet. Ubi nos hic habemus, filii hominum, Hebraica translatio habet, filii Adam. Et filii hominum, Iudei et heretici, mendaces sunt in stateris, id est, in diuinis Scripturis quas sinistre exponunt.

Dictum est a similitudine mercatorum, qui cum deberent in statera ponderare equaliter, mentiuntur ponderando inequaliter. Dicuntur uero statere, diuine Scripture, eo quod examen totius sint iustitie, sicut statere iusti ponderis examen sunt. Quod  est dicere: Cum utrisque ex Iudeis et hereticis Scripture proposite sint ad examen rectitudinis, ipsi motu illarum Scripturarum nolunt effundere corda, sed mentiuntur exponendo peruerse ipsas Scripturas, 219 ad hoc, ut decipiant bonos, ipsi, qui boni quibusdam uidentur, eundo de uanitate in idipsum, id est in uanitatem, quod est dicere, ut decipiant fideles, tendendo de uana et falsa locutione in magis uanam et falsam. Facta exprobratione inimicorum, reuertitur ad exhortationem bonorum, sic: Dico sperate in Deo, nolite sperare in iniquitate generaliter, ut uidelicet speretis ex iniquitate qualibet adipisci aliquid utilitatis, uel sic nolite sperare in iniquitate, id est in diuitiis que iniquitas dicuntur, eo quod iniquum sit eas congregare, et non pauperibus  erogare. Unde Dominus dicit: »Facite uobis amicos de mammona iniquitatis .« Quod est dicere: Nolite sperare utile esse diuitias retentare: et uos, carentes diuitiis, nolite concupiscere rapinas, id est diuitias que dicuntur rapine, uel quia ui seu fraude alicui rapiuntur, seu etiam quia nulli tribuuntur; iuxta illud Prosperi: »Que nulli tribuit, pauperibus rapuit;« et si diuitie affluant, id est abundent uobis, nolite illis cor apponere, id est desiderium cordis applicare, ut eas plus nimio diligentes, Deum obliuiscamini. Unde Apostolus: »Auarus, quod est idolorum seruitus, non habet partem in regno Christi et Dei .« uel, nolite apponere cor cordi, id est, adiungere  superbiam superbie cordis uestri, scilicet cum magis et magis diuitie uobis affluxerint, non ideo magis magisque superbi efficiamini; unde Paulus ad Timotheum: »Precipe diuitibus huius seculi, non superbe sapere, nec sperare in incerto diuitiarum .« Quia uero dixerat esse sperandum in Deo, et non in diuitiis, ut ad hoc attrahat auditores, dicit Deum potentem esse ad puniendum in diuitiis sperantes, et misericordem ad bene remunerandum in se sperantes. Dixi, congregatio populi, sperate in Deo, et non in diuitiis, et nolite cor apponere, et hoc obedienter complere debetis. Nam Deus locutus est et per Scripturas, et per humanam naturam, et hoc semel, id est incommutabiliter. Quod est dicere: Tale quid locutus est,  quod incommutabile erit, et necesse est ut compleatur. Illud quippe unum recte dicimus, quod nullius mutabilitatis obtinet diuersitatem, sicut Deus cum in personis sit trinus, unus dicitur, eo quod in sententia sit incommutabilis et indiuersus. Unde semel pro incommutabiliter hic ponitur. Dico quod Deus locutus est, et inter ea que in locutione eius percepi, audiui duo, propter que est in eo sperandum, et non in diuitiis, et sunt corda effundenda: Hec scilicet duo, quia potestas est Dei, id est, tua, o Deus, quia tu Deus potens es, et tibi, Domine, est misericordia, id est, et tu, Domine, misericors es: hec autem breuiter exponit subdendo, sic: Dico quod tibi est potestas et misericordia, quod est ac si dicerem, quia tu reddes unicuique iuxta opera sua in futuro;  hoc autem totum est, ac si breuiter diceret: Effundenda sunt corda et sperandum in Deo, et non in diuitiis; quoniam tu, Deus, loquens nobis uerissima et incommutabili locutione hec ostendisti: qui cum sis potens ad damnandum negligentes te, reddes in futuro unicuique iuxta opera sua, scilicet negligentibus te penam; sperantibus autem in te et effundentibus corda sua, salutem perpetuam; uel sic: Semel locutus est Deus, id est, eterne et incommutabiliter disposuit omnia, et adhuc disponit. Quod est dicere: Incommutabiliter et eterne genuit Filium, et adhuc gignit inuestigabiliter. Gigni quippe Filium a Patre, non est aliud quam per eum cuncta disponere: dispositionem autem Dei uocamus ineffabilitatis locutionem, et in illa locutione duo hec auditu  audiui interiori, etc.; hec non mutantur.



220 IN PSALMUM LXII.

Psalmi sexagesimi secundi titulus. Psalmus Dauid, cum esset in deserto Idumee. Quod sic exponitur: Psalmus iste attribuitur Dauid, id est Christo: habitus est iste psalmus ab ipso Dauid, cum ipse Dauid esset, id est conuersaretur corporaliter in deserto Idumee, id est in populo Iudaico, qui desertum erat propter Idumeam, id est propter terrenitatem suam. Quod est dicere: Quia terrenis intenti erant, et legem Dei propter traditiones suas irritam fecerant, deserti erant a gratia Dei, et infertiles bonorum operum, ad modum terre deserte, que infertilis est. Ostendit autem in hoc psalmo Dominicus homo  ante passionem desiderium suum perueniendi ad Deum. Unde se uigilare in bono opere asserit, ut ad eum peruenire possit, et promittit perseueranter se Deum laudaturum et uoce, et bona uita sua, et orat gratia spiritali perseueranter repleri, ut a laude non desistat; hoc autem facit ad instructionem suorum, ut et ipsi exemplo suo uigilent, et ad Deum peruenire desiderent, et eum omnimode laudent, et orent spiritali gratia repleti, ut sic in eius laude perseuerent: aliter enim non possent. In fine uero psalmi agit de hoc quod querent eum inimici frustra in morte detinere. Agit etiam de eorumdem inimicorum multiplici damnatione, et de letitia resurrectionis, et de laudatione suorum in futuro.

Deus, qui omnium communiter es Deus, meus specialiter,  cui pre omnibus obedio, qui me penitus immunem fecisti a peccato, uigilo, bene uiuendo, ad te obtinendum. Quod est dicere: Non me negligenter habeo in uoluntate tua, sed uigilo, id est curiosus et sedulus nitor ad te adipiscendum, id est ad hoc ut tui conformitatem obtineam, secundum hoc quod homo sum, ut uidelicet fiam immortalis et impassibilis sicut tu, a similitudine boni serui, qui exspectando dominum suum non dormit sed uigilat, de quo in Euangelio legitur: »Beatus ille seruus, quem, cum uenerit Dominus, inuenerit uigilantem .« Dico uigilo, et hec uigilatio contingit de luce uirtutum et cognitionis tue, qua interius repleor. Quod est dicere: Maxima lux uirtutum, et tue cognitionis mihi ingesta, causa est  quare uigilem perseueranter. uel, uigilia mea contingit de luce, id est de sapientia tua, mihi personaliter unita, que animam meam incessanter illuminat, et inde quoque contingit bene uigilatio mea: quia sitiuit anima mea in te, id est, anima mea uehementer desiderauit et adhuc desiderat illud quod in te est, impassibilitatem scilicet; quod est dicere: Tantum habet desiderium in te, id est, in impassibilitate conformari, quantum ille qui ualde sitit desiderium habet bibendi, et caro mea sitiuit tibi adherere quam multipliciter! Quod est dicere: In carne mea multo plures cause sunt quam in anima, quibus sitio tibi conformari. In anima sola illa causa est, quare te sitiat, quia passibilis est; in carne uero, et quia multo passibilior anima, et quia mortalis, quod  anima non est. Dico quod anima et caro sitiuit tibi: anima et caro dico posita in terra deserta, etc. uel sic continuatur, ut expositio non mutetur. Dico quod uigilo ad te, ego dico, positus in terra deserta et inuia et inaquosa; ac si diceret: Etsi conuerser inter Iudeos, qui terra sunt, id est omnino terreni et inuii, id est sine uia, nolentes me recipere, qui sum uia, ueritas, et uita : et ideo quia terreni sunt et inuii, sunt etiam inaquosi, id est non aquati gratia spiritali, sed steriles ab omni bono et sicci; tamen a uigilatione mea non reuocor per eos, et si posset esse locus desistendi: cum autem dicit in terra deserta, talia uerba iuxta titulum ponit, in quo dictum fuit: psalmus Dauid, cum esset in deserto  Idumee. Quia uero dixerat uigilo, ne uideretur hoc ex iactantia 221 dixisse, et non ex uero, confirmat se uigilare ex ipsa auctoritate Patris, cum subiungit: Dixi quod uigilo et sitiui et in sancto apparui tibi, id est, in hac sancta uigilatione et siti notus sum tibi. Quod est dicere: Quod me dico uigilare et sitire, non est uanum, nam in hoc sancto apparui ego tibi, id est, notus sum, sic ut uiderem uirtutem tuam, id est notus sum tibi in hac uigilatione sancta et siti perseuerare, ut hanc uirtutem et gloriam reuelationis uideam, id est reputem esse tuam, non meam. Per hoc autem nos instruit, quod quidquid boni habemus, Deo, non nobis imputemus. Dixi quod uigilo, et hoc ideo, quia misericordia tua, id est, uigilando uiuere, quod contingit ex misericordia tua,  melior est super uitas, id est melior est omnibus uitis secularium uirorum, quantumcunque sint felices, et longe uel melior est super uitas, id est utilior et dignior omnibus institutis uiuendi, que a philosophis inuenta sunt. Quod est dicere: Ideo uigilare disposui, quia uita hec omnibus uitis longe melior est.

Cum dicit, super uitas, et non oporteat ponere nisi omnibus uitis, ad inculcationem ponit, ac si diceret, multo melior est omnibus uitis: promittit uero se de cetero laudaturum, cum addit: Dico uigilo laudando te uoce et uita: et non sic ut quandoque dormitans a laude tua desistam, sed labia mea exteriora laudabunt te incessanter, et sic quod benedicam etiam ideo exaltabo et in bona uita mea, id est, bene uiuendo, et in nomine tuo, id est, in honorem nominis  bene operando, leuabo manus meas, id est sublimabo opera mea. Quod est dicere: Bene operabor in honorem nominis tui, et sic sublimia et digna erunt opera mea; si uero in nomine meo operarer, potius deprimerem, quam exaltarem opera. Orat autem interiori sapientia et robore gratie spiritalis repleri incessanter, ne aliquatenus a laude deficiat, cum subiungit: Dixi quod laudabo te labiis et benedicam uita, et hoc sic: repleatur anima mea sicut adipe et pinguedine, id est, sapientia interiori, que est sicut adeps, id est, comparabilis adipi, interius scilicet latens in anima, sicut adeps in uisceribus latet, et robore gratie spiritalis, quod est sicut pinguedo, id est comparabilis pinguedini, exterius scilicet apparens per opera, sicut pinguedo apparet exterius per  membra. Adeps quippe proprie dicitur, qui uitalia cooperit interius latens, pinguedo uero que exterius apparet membra corroborans; non dicit repleatur, quod non sit semper repleta sapientia interiori et robore gratie spiritalis exterius, per opera apparentis, sed idem est ac si diceret: anima mea, que iam repleta est, non deficiat aliquo modo, sed perseueret in repletione sicut adipis et pinguedinis, et etiam labia exsultationis, id est, mea exsultantia labia repleantur sicut adipe et pinguedine, id est uerbis procedentibus a sapientia interiori et gratia spiritali, et taliter laudabit te os meum. uel ita, ut etiam littera diuersa sit: Dico repleatur anima mea, et sic laudabit te os meum labiis exsultationis, id est  exsultantibus labiis. Comprobat autem exemplo recordationis, se deinceps Deum laudaturum, cum addit: Dico quod laudabo te exsultantibus labiis, quod reuera faciam si, hoc est quod, memor fui tui assidue super stratum meum, id est in strato meo existens. Quod est dicere: Inde potest comprobari quod laudabo te incessanter, quia ego hucusque semper memor fui tui, id est tue laudis, in strato meo, id est in puritate conscientie mee, que stratum dicitur, eo quod in ea omnimode sancta quiesco et delector, sicut aliquis in strato optimo quiescit et delectatur. Cum dicit, super stratum, idem est quod et in strato; sed quia super stratum aliquis iacet, ea similitudine ponitur hic super.

Non solum autem laudabo te labiis exsultationis,  sed ego in te respiciens, id est, contuitu adipiscendi immortalitatem et impassibilitatem, que 222 in te sunt, in matutinis meditabor. uel sic, in te, id est per te, adiutorem meditabor in matutinis, id est, in operibus bonis complendis, scilicet per auxilium tuum curiosus ero, ut in bonis operibus complendis te laudem: que ideo matutina dicuntur, quia splendida sunt et clara sicut mane; et inde comprobari potest quod meditabor in bonis operibus incessanter, quia fuisti adiutor meus ad bene operandum hucusque. Quod est dicere: Sicut hucusque me adiuuisti, ita deinceps adiuuabis. Dixi repleatur anima mea sicut adipe et pinguedine, ut per hoc te laudem et ore et in matutinis; et ego sic te laudans, non timebo ne deficiam in tribulationibus, ut uideretur  locus timendi et deficiendi: sed exsultabo positus in uelamento alarum tuarum, id est exsultanter bene operabor, consistens in refrigerio protectionis tue. Quod est dicere: Protectio clementie tue mihi refrigerium erit in tribulationibus, ne desistam ab opere bono. uelamento alarum, pro refrigerio protectionis, a similitudine ponitur, eo quod uolucris uelamento alarum pullos refrigerat ab estu et a lesione protegit: et ideo exsultabo, quia adhesit tibi glutine dilectionis anima mea, post te existens, id est te sibi preponens, et te pre se diligens. Quod est dicere: Idcirco exsultabo in protectione tua, quia tibi anima mea nimia dilectione coniuncta est, et inde certus sum quod exsultabo, quia suscepit me dextera tua, id est patrocinatus est  semper mihi fauor gratie tue, ut in nullo permitteret me crimine offendere. Dextera pro fauore ponitur, eo quod illos quibus fauere solemus, ad dexteram ponere consueuimus.

Dixi quod meditabor in matutinis, et exsultabo in uelamento alarum; ipsi uero, quod minime deceret, ad quos docendum et saluandum adueni, Iudei scilicet, de quorum sanguine natus sum, quesierunt, id est querent, animam meam detinere in morte, ne amittant locum et gentem: et hoc facient in uanum, id est, uana erit hec spes eorum, nam a patria expulsi, introibunt in inferiora terre, id est, cum a sua terra que fertilis est, expulsi fuerint, introibunt in peiores et in inferiores partes terre: uix dum enim  aliqua pars terrarum adeo infertilis est in qua pars eorum non possit inueniri; et hoc dicit ad aggerationem calamitatis eorum, quia si a patria expulsi in aliquam regionem fertilem dispergerentur, minus utique graue uideretur quam quod in asperrima mundi loca maxima pars eorum dispersa est; uel sic, querent animam meam, et malo suo, nam ideo introibunt in inferiora terre, id est in infernum, qui est in inferioribus terre partibus. Unde quoque infernus dicitur, quasi infimus: et quidam tradentur in manus, id est in potestatem gladii, ut interficiantur: et postquam interfecti fuerint, erunt partes uulpium, et ceterarum ferarum, ut ab ipsis eorum corpora non sepulta comedantur; uel sic, secundum illam sententiam in qua diximus, introibunt in inferiora  terre, id est in infernum; non solum introibunt in infernum, et tradentur in manus gladii, sed et quidam eorum partes uulpium erunt, id est partiti erunt, et captiui ducentur a uulpibus, a principibus scilicet, qui uulpes dicuntur, eo quod callidi fuerunt ad expugnandum eos, sicut uulpes callidissimum animal est. In hoc autem multum exaggerat eorum nequitiam, cum illos ostendit ab extraneis dispergendos. Dico quod ipsi introibunt in inferiora terre, et tradentur in manus gladii, et erunt partes uulpium. Rex uero letabitur in Deo, id est, ego antonomastice rex, letabor in misericordia Dei, dum me resuscitabit et glorificabit: et non solum rex letabitur, sed et omnes qui iurant in eo, id est qui in  baptismate firmiter promittunt se perseuerare in eo, id est, in uoluntate eius laudabuntur, id est, in futuro laudabiles etiam inimicis apparebunt, cum eterna gloria ditabuntur, qui hic abominabiles uidentur, dum assidua tribulatione macerantur, qui etiam dicturi esse leguntur: 223 »Nos insensati uitam illorum estimabamus insaniam: ecce quomodo computati sunt inter filios Dei .« Dico quod letabitur rex, et merito, quia obstructum est, id est obstruetur, os loquentium iniqua, Iudeorum scilicet, qui me negant esse Deum, imo seductorem et blasphemum asserunt. Quod est dicere: Ita testimonio resurrectionis et exaltationis mee conuertentur, quod nichil quod de me dicant, habentes, uelint, nolint, tacebunt, qui mihi modo multis  uerbis maledicis insurgunt.



IN PSALMUM LXIII.

Titulus sexagesimi tertii: In finem Psalmus Dauid. Quod sic exponitur: Psalmus Dauid, id est Christi respicientis in finem, id est in perfectam sui consummationem, post mortem futuram; uel in finem, id est in perfectam suorum consummationem in die iudicii futuram, »quando erit Deus omnia in omnibus .« Orat in hoc psalmo Dominicus homo de resurrectione, et deprecatur ut Deus eripiat se a timore inimici. Agit quoque de occulta et de manifesta inimicorum persecutione; de resurrectionis exaltatione, et inimicorum inefficacitate, et postea de operum Dei que per predicatores fiet annuntiatione, et de iustorum in futuro letitia ac  laudatione, quando ditabuntur eterna remuneratione.

Exaudi, Deus, orationem meam, ut me resuscites, et eripe a timore inimici, Iudaici populi, animam meam, ne cadat in eorum conformitatem, cum ego deprecor te. Quod est dicere: Tunc eripe, cum ego deprecor assidue, scilicet, sicut hoc ego assidue deprecor; enuntiat autem illud futurum esse quod orauit, cum addit: Dico eripe, et ita facies. Protexisti me, id est proteges me, a conuentu malignantium Iudeorum, id est ut non cedam eis timore, cum in me insurgent malignis uerbis, et non solum me proteges a timore eorum, cum malignis uerbis insurgent in me, accusando et detrahendo, sed etiam proteges me a multitudine operantium iniquitatem, id est proteges me faciendo constantem, ne pro timore  cedam multitudini, id est conuentui Iudeorum operantium mortem meam antonomastice iniquitatem. Quod est dicere: Neque cum malignantes erunt, timebo eos, neque cum erunt iniquitatem operantes. Ne uero excusentur ab iniquitatis operatione, cum eum neque manibus neque armis occiderint, adiungit: uere operabuntur mortem meam, et si non armis et manibus, quia exacuerunt, id est exacuent, linguas suas et gladium. Quod est dicere: Adaptabunt uerba linguarum suarum, ut efficacia sint ad me in mortem trahendum, dicendo: »Si hunc dimittis, non es amicus Cesaris ,« et cetera talia, per que cogent Pilatum qui me queret dimittere, ut crucifigat, a similitudine gladii, qui  exacuitur ut efficacior sit ad interficiendum. Et priusquam exacuant linguam, intenderunt arcum, id est intentam faciant deceptionem suam, ut blande loquendo capiant me in sermone, improuidum et incautum, et sic tradant ministris Cesaris ad damnandum, uel accusent de legis preuaricatione. Interrogabunt enim me quasi magistrum: »Licet censum dare Cesari, an non?«  ut si dixero non esse dandum, ministris Romanis tradant me, utpote tributi Cesarei prohibitorem; si uero esse dandum asseruero, legis mihi preuaricationem imponant, iniustum iudicem me uocando, qui eos Dei cultui subditos, regi Romano deseruire iudicauero. Et hoc est quod obscure ponit equipollenter: intendent arcum, amaram rem scilicet, et si dulcis  uideatur, id est deceptoria uerba parabunt, que et si uideantur dulcia, erunt tamen amarissima, ut sagittent immaculatum, id est, ledant me insontem, sicut ille leditur, qui sagittatur. Et hoc in occultis faciant, id est, sic sagittent, ut occultum mihi sit, ne cauere ualeam. Notandum quod gladium, id est apertam eorum persecutionem, non dicit esse rem amaram, quia constat; arcum uero qui res 224 dulcis uidetur, rem amaram uocat: postquam autem intenderint arcum, subito sagittabunt eum immaculatum, quantum ad opinionem eorum, id est, certi esse putabunt quod reuera me sagittabunt, et hoc subito, id est ex improuiso, quod nesciam cauere: et non timebunt me sagittare, cum hoc ualde timere deberent pro doctrina sancta mea, quam audient, et  pro miraculis et operibus meis bonis, que frequenter aspicient. Et cum me sagittare nequiuerint, firmauerunt, id est firme et constanter proferent, sermonem nequam, dicendo: »Crucifige ,« et hoc sibi, id est ad incommodum et destructionem sui, quia huiusce rei gratia destruentur. uel sic: Postquam exacuerint linguas, firme et constanter proferent ad incommodum suum sermonem nequam dicendo: »Sanguis eius super nos et super filios nostros .« Dico quod intendent arcum ut sagittent, et me sagittare putabunt, et postquam sagittatio eorum inefficax erit, narrauerunt, etc. uel sic continuatur, ut expositio non mutetur: Dico quod firmabunt sibi sermonem nequam, scilicet, »Sanguis eius,« etc.; prius uero quam  firment narrauerunt, id est narrabunt in dispositione sua, ut absconderent laqueos, id est, ut absconditam mortem mihi parent, qua me detineant, ne mundus mihi subiiciatur, et ne refugiam a similitudine uolucris, que laqueis detinetur ne euadat, et dixerunt, id est dicent, secum cogitando: Quis uidebit eos, id est laqueos, id est, quis cognoscet nos, operatos esse mortem eius? nullus; ac si diceret: Disponent in cogitationibus suis ut latenter parent mihi mortem, tradendo me per discipulum, et interficiendo me per Romanos milites, et putabunt quod nullus existimet eos huiusce rei culpam habere, cum nichil manibus agent. Unde eos dixisse legitur : »Omnia faciamus sic, ut nichil fecisse uideamur,« et has iniquitates, id est ut laqueos absconderent, scilicet  ut me per discipulum meum tradant, per milites Romanos interficiant, scrutati sunt, id est inuestigabunt quomodo possint efficere, et frustra, nam scrutantes hec scrutinio, id est cum summa et diligenti scrutatione, defecerunt, id est hec efficere nequibunt, ut huiusce rei non appareant esse rei. Dico quod disponent parare mihi laqueos, id est absconditam mortem, quasi presciendo uellem eam effugere, sed non oporteret ad hoc eos laborare. Nam ad mortem sponte accedet homo, id est, ego, quem simplicem hominem opinantur, accedam sponte ad mortem in hoc quod homo sum, et hanc accessionem faciet cor altum, id est alta et inuestigabilis dispositio sapientie mee. Summum enim mysterium  hoc est, quare potius homines morte sua redimere uoluit, cum eosdem potentie sue imperio saluare potuerit, quod equidem conueniens fuit, ut eo scilicet mortali facto, cum a diabolo in morte sua instigante iniuste inuaderetur, idem diabolus humani generis potestate, quam iure obtinebat, iuste priuaretur.

Dico quod homo accedet ad mortem, et sic exaltabitur Deus, id est, exaltabor resurgendo et celos ascendendo, et tunc apparebo etiam Deus, qui non uideor homo purus: Oportet enim pati Christum, et ita intrare in gloriam ; et uere exaltabitur resurgendo, nam plage eorum, quibus me ducent ad mortem, facte sunt sagitte paruulorum, id est fient comparabiles sagittis paruulorum, quia sicut ille cum fragiles sint, de ligno uel de aliqua fragili  materia facte, parum ledunt, et earum lesio si aliqua est, citissime sanatur; ita et eorum plage paruo tempore ledentes, breui tempore sanabuntur: quoniam post tres dies resurgam , et postquam exaltabor, lingue earum infirmate sunt, et hoc contra eos, quod est dicere: Hec uerba que de me mentientur, fingendo non resurrexisse, sed corpus meum a discipulis furatum fuisse, infirma apparebunt et falsa: et que etiam contra eos erunt, id est idonea ad eos 225 mendaces esse comprobandum. Si enim, ut asserunt, custodes, cum furatum corpus fuerit, dormierunt, unde furatum esse cognouerunt? Dico quod infirmabuntur lingue eorum, et omnes qui uidebant, id est qui uidebunt eos infirmatos, non solum exteriori sed et interiori uisione,  sua ratione conturbati sunt, id est conturbabuntur bona conturbatione, timendo penam, quia in morte eius consenserunt: et post conturbationem, id est post timorem seruilem, timuit omnis homo, id est timebunt eum timore casto omnes illi conturbati, qui erunt homines, id est ratione non carentes, sicut multi qui irrationabiles existentes, neque conturbabuntur neque timebunt: et timentes facti, annuntiauerunt opera Dei, et facta eius intellexerunt; hoc sic preposterate legitur: Postquam timentes erunt, id est diligentes, intelligent facta Dei, id est, intelligent mortem, et resurrectionem, et ascensionem, et cetera opera mea esse facta dispositione pietatis Dei, non casu; et intelligendo, annuntiabunt ipsa opera Dei.

 Dico quod ipsi conturbabuntur; iustus autem quisque letabitur in Domino, id est, discipuli mei qui iusti sunt, letabuntur in exaltatione Domini mei, et sperabit in eo, id est spem firmam ponet in eo qui potens erit eum in futuro beatificare, et qui potens erit se post diem tertium suscitare, quod prius ad ipsis iustis discipulis quibusdam dubitabitur, an sit uidelicet potens resuscitandi se, ideoque in ipso Domino, in me scilicet, non audebunt firmiter sperare. Unde dubitando dixisse leguntur: »Nos putabamus quod hic redempturus esset Isrel .« Dico, iuste letabuntur in exaltatione scilicet Domini mei, et in futuro laudabuntur omnes recti corde, id est laudabiles apparebunt iusti, recti corde,  cum gloriosi et impassibiles efficientur. Possunt autem hi tres uersus de apostolis sic legi, ut sic continuentur: Dixi quod abscondent laqueos et intendent arcum ad sagittandum me, et omnes discipuli mei ratione utentes, ut homines timebunt penam ipsorum Iudeorum, quam excecati timere nescient, et timendo annuntiabunt eis opera Dei, ut conuertantur, id est annuntiabunt opera mortis et resurrectionis, et miraculorum meorum facta fuisse dispositione Dei, et facta eius intellexerunt, id est intelligere facient ipsos Iudeos quosdam saluandos, qui nunc intelligere negligunt; Iustus autem letabitur in Domino, et sperabit in eo: hoc autem pluraliter legendum est et exponendum, ut in supradicta sententia, et sic continuatur: Dico quod iusti qui uide  bunt eos excecatos, discipuli mei scilicet, conturbabuntur, id est contristabuntur de excecatione eorum, qui tamen iusti letabuntur in Domino, id est in exaltatione Domini, scilicet mei, et sperabunt in eo, id est firmam spem in me habebunt, quia potero eos in futuro renumerare, cum potens sim me resuscitare. Unde prius dubitauerunt, ut iam supra diximus, et in futuro laudabuntur omnes recti corde: hoc non mutatur.



IN PSALMUM LXIu.

Titulus sexagesimi quarti: In finem, Psalmus Dauid, canticum Ieremie et Aggei, de uerbo peregrinationis, quando incipiebant proficisci. In hoc titulo uidetur innui psalmum istum iuxta similitudinem  historie, de reditu peregrinationis Iudeorum de Babylonia compositum esse: quam peregrinationem Ieremias et Aggeus spiritu prophetico, et ipsius peregrinationis reditum predixerunt; Aggeus quoque in ipsa peregrinatione et reditu fuit. Ceterum, an ex huius historie consideratione Psalmista psalmum istum ediderit, dubitatur: manifestum enim est longe post ipsius tempus historiam istam contigisse; possibile tamen fuit ut qui multa Spiritu sancto preuiderat, istum quoque peregrinationis 226 reditum preuidisset, per quem peregrinationis totius generis humani reditus ad Ierusalem celestem presignabatur: et hac tali consideratione de hoc totius generis humani reditu in hoc psalmo egisset. Esdras autem scriba, qui Psalmis titulos asseritur adaptasse,  qui post Babylonice peregrinationis reditum fuit, uidens in Spiritu sancto huius historie similitudinem ad presentis psalmi negotium posse attinere, iuxta historiam titulum adaptauit. Qui sic exponitur: Psalmus iste est Dauid prophete respicientis in finem mundi, quando ad celestem patriam omnium fidelium reditus erit, uel respicientis in finem, id est in perfectam et consummatam beatitudinem, in qua fideles ad patriam celestem de hac miseriarum conualle reuersi restituentur; uel in finem, id est in finem seculorum, in sextam etatem scilicet que ab Apostolo finis seculorum dicitur : in qua gentium plenitudo de infidelitate sua ad Dei notitiam et cultum reuersura est, uel in finem, id est in Christum per quem ad patriam redeundi  facultas nobis conceditur: et est ipse psalmus, canticum Ieremie et Aggei, id est delectatio et iucunditas maxima omnium fidelium bene uiuendo, exspectantium eterne uite reditum, quem futurum esse preuident, quem etiam quandoque assequentur. Qui nimirum fideles per Ieremiam et Aggeum conuenienter accipiuntur. Ieremias quippe excelsus Domini interpretatur: Aggeus uero festiuus siue solemnis; fideles autem iam in Domini contemplatione excelsi, quorum »conuersatio, ut ait Apostolus, in celis est ,« merito excelsi Domini dicuntur, in perfectione uirtutum iam a Domino sublimati. Bene etiam solemnes nuncupantur et festiui, cum, omni temporalium bonorum sollicitudine  postposita, solummodo solemnibus et festiuis celestibus gaudiis intuitu sue contemplationis immorentur.

Dico quod iste psalmus est canticum Ieremie, et Aggei, agens de uerbo peregrinationis: de uerbo scilicet, id est de cogitatione Ade et Eue, qui cogitando in corde dixerunt: »Erimus sicut dii ,« si pomum a Deo uetitum comederimus; quod uerbum fuit causa peregrinationis totius generis humani, et duplicis quidem peregrinationis. Peregrinabamur enim a Domino propter uerbum istud, dum ab eius fide et contemplatione et uirtutum perfectione, ante Christi mortem, qua redempti sumus, alienabamur. Peregrinemur etiam nunc post redemptionem, dum mortales et passibiles illius uerbi gratia  existentes a diuina presentia angelorum consortio diuidimur. De hoc autem uerbo breuiter in hoc psalmo agitur: ubi dicit, uerba iniquorum preualuerunt super nos, et etiam agit iste psalmus de hoc, quando incipiebant proficisci, id est, quando et per quem incipient redire de peregrinatione, et in patriam proficisci, cum dicit: Beatus quem elegisti, et cetera usque in finem psalmi. Quod est dicere: De duplici reditu huius peregrinationis duplicis agit, et quando et per quem uterque reditus incipiet. Et sciendum quod reditus uterque per Christum: unus quidem usque in finem mundi duraturus, in tempore incipit; quando genus humanum, quod antea peccatorum suorum et originalium et actualium mole maxima grauatum erat, eorumdem  peccatorum per Christi mortem indulgentia percepta, ad fidem Dei, et contemplationem et uirtutum perfectionem quam per supradictum uerbum amiserat, redire cepit usque in finem mundi de generatione in generationem semper rediturum. Secundus autem in die iudicii incipiet et perficietur per eiusdem mortis Christi redemptionem, quando omnis peccati pena, id est, mortalitate et passibilitate et omni imperfectione in nobis absumpta, immortales et impassibiles effecti, et perfectam Dei naturam habentes, ad eternam patriam redibimus, ibi feliciter sine fine mansuri. De primo uero reditu agit Propheta, qui in hoc psalmo loquitur, ab eo loco ubi dicitur: Beatus quem elegisti, usque ad illum locum ubi habetur: Benedices; et ostendit  per quem et quibus ministris et quomodo fiet. De secundo autem egit ubi dicit: Benedices, et cetera usque in finem psalmi. 227 Orat etiam ut Ecclesia ex omni populo constituatur, que sic reditura est. Orat autem et pro reditu, ut fiat, cum dicit: Exaudi nos, Deus, et se etiam Ecclesie fidelibus adiungit cum dicit: Exaudi nos, licet adhuc illis futuris: et merito, cum ipse iam et si ante temporaliter existens, Ecclesie tamen membrum fide esset: hunc itaque tractatum ad utilitatem omnium et iam conuersorum, et adhuc conuertendorum facit, ut conuersos scilicet, qui iam primum reditum attigerunt, ad secundum reditum magis et magis inuitet; conuertendos autem ad utrumque reditum eliciat,  cum autem orat de hoc reditu, dat nobis orandi exemplum.

Te decet hymnus, Deus, in Sion, id est in Ecclesia que Sion erit specula terrena, erit hymnus, id est laus talis, que te, Deus uerbum, decet, id est decebit. Quod est dicere: Ecclesia a te constituenda laudabit te decenti laude, scilicet fide, uoce, opere et deuotione. Quod Synagoga non facit, dum carnalibus obseruationibus plus nimio immoratur et confidit, et in Ierusalem celesti, reddetur tibi uotum, id est persoluetur tibi perfecta laus omni uoto et omni desiderio ab eadem Sion, quando ipsa ad Ierusalem reuersa, de qua per Adam cecidit, sine fine beatificabitur. Reddere uotum a similitudine ponitur; sicut enim reddere uotum perfectius bonum est  quam uouere, cum utrumque sit bonum; ita laus illa que in Ierusalem celesti persoluetur a fidelibus, perfectior erit laude hac, que in presenti seculo fit, fide, uoce, opere et deuotione. Licet hec laus sancta sit et Deo grata, hic enim etsi a fidelibus ita laudetur, in aliquo tamen ab eisdem offenditur, dum saltem aliquod peccatum ueniale committitur. In futuro uero adeo perfecte intensa deuotione laudabitur, ut nullatenus offendatur. Nullus enim tunc peccandi erit affectus, et quandoquidem Sion te decenter laudatura est: exaudi, Deus uerbum, orationem meam, pro ea factam, ut eam Sion constituas. Quia uera posuerat Sion, et per hanc uocem solet sepe plebs Iudaica designari; ne ex Iudeis solummodo crederetur Ecclesia esse constituenda, addit: Dico  quod te decet hymnus in Sion et hec Sion non ex solis Iudeis constituetur, sed ad te ueniet per fidem omnis caro, id est omnismodi homines et Iudei, et gentiles, et pauperes, et diuites, qui nunc caro sunt, id est carnales, carni scilicet penitus obedientes. Ex quibus constitues Sion. Quia uero dicendo: Ad te omnis caro ueniet, dabatur intelligi quod a Deo caro recessisset, ostendit quomodo a Deo recesserit addendo, sic: uere ad te ueniet, a quo per uerba iniquorum, Ade scilicet et Eue, recessit; nam uerba, id est praue cogitationes, que fuerunt uerba cordis iniquorum, a Deo apostatantium, cum cogitauerunt: »Erimus sicut dii ,« preualuerunt super nos, id est preualuerunt nobis. Quod est  dicere: Adeo fuerunt efficacia ut non solum Adam et Euam, sed etiam nos omnes et Iudeos et gentes in mortem detruderent. Omnes enim iniquitatis eorum, quam in pomi comestione commiserunt, participes effecti sumus. Unde apostolus: »Per unum hominem peccatum introiuit in mundum, et per peccatum mors, et sic in omnes pertransiit .« Ne uero putaretur quod per se caro ad Deum peruenire sufficeret, additur: Dico quod uerba preualuerunt super nos, et tu Deus uerbum, propitiaberis impietatibus nostris, id est non ex meritis nostris, sed ex propitiatione tua nostras et actuales et ueniales impietates delebis, et sic ad te qui uera uita es , ueniemus. Cum dicit: uerba iniquorum preualuerunt super nos, equipollens  est ac si diceret: Ad hoc preualuerunt ut essent super nos, id est opprimerent nos, a similitudine rei, que ab aliquo graui pondere supercadenti uehementer opprimitur. Ostendit autem per quem propitiabitur, sic: Et hoc facies per quemdam omnino beatum, Dominum Iesum scilicet, qui immunis a peccato futurus est, quem tu eliges 228 ex omnibus hominibus pre ceteris fidelibus dignum et egregium. Iuxta quod in Canticis de eo sponsa Ecclesia dicit: »Dilectus meus candidus et rubicundus ex millibus electus. .« Et assumes eum, id est tibi personaliter unies, iuxta quod et Athanasius testatur; »Deus et homo unus est Christus .« Et ille beatus inhabitabit in atriis tuis, id est in amplitudine dilectionis  tue, et bone operationis. Quod est dicere: Perfectissimus erit in omni caritate et bona operatione. Atrium dicitur aula amplissima, que intra domos nobilium est, ideoque pro amplitudine ponitur, uel, inhabitabit post resurrectionem suam in atriis tuis celestibus, id est in celis quos ascendet, ut nos ad se trahat. Iuxta quod idem in Euangelio asserit: »Ego si exaltatus fuero a terra, omnia traham ad me ipsum ;« et iterum: »Ubi ego sum, illic et minister meus erit .« Et hoc extra librum adaptatur, sed ex sequentibus notatur, cum sic additur: uere per beatum propitiaberis.

Beatus enim quidem futurus est quem elegisti, id est quem eliges, et assumpsisti, id est assumes,  et ipse inhabitabit in atriis tuis, et postquam propitiatus fueris impietatibus nostris, delendo eas, replebimur bonis domus tue, existendo in bonis ipsis, id est in corpore et in anima, replebimur bonis Dominici hominis, qui erit domus tua in qua habitabis. Et per ipsum beatum replebimur illis bonis. Cum dicit replebimur bonis, per emphasim ostendit quod ualde replebimur illis bonis, a similitudine illius qui, cum sit in aqua uel in aliqua tali re, repletur interius ipsa aqua. Quod est dicere: ualde replebimur ipsis bonis et exterius in corpore, et interius in anima per ipsum beatum. Et exponit partem ipsorum bonorum, sic: uere bona habebit domus tua, nam sanctum est, id est erit, templum tuum, id est ille beatus,  qui domus et templum tuum erit, omni sanctitate plenus erit, et non parum sanctum erit; sed mirabile erit in equitate sanctitatis sue, id est adeo equus erit et sanctus Dominicus homo, quod mirabilis omnibus erit: qua sanctitate et equitate per eum replebimur; scilicet ut sancti et in cogitatione et in operatione efficiamur, licet non adeo ut ipse. Orat autem ipsum Deum uerbum, ut propitietur impietatibus ipsius, qui tanto ante tempore existit per fidem Domini Iesu, quam iam habet; et impietatibus eorum propitietur, qui in tempore plenitudinis fideles erunt, et eos sanctificet, et ipsum ab actualibus peccatis exemptum, in opere et deuotione augmentet, et in tempore plenitudinis eum licet iam mortuum in corpore, tamen emundatum ad  eternam patriam reducat; fideles autem uel in tempore plenitudinis futuros, et ab actualibus et originali expiet, et in opere et deuotione sanctificatos, ad eternam patriam reducat, et hoc sic dicit: Dico quod propitiaberis nobis, et replebis bonis per beatum illum, et ut hoc sit, exaudi nos, Deus uerbum, salutaris noster, id est saluator noster futurus per ipsum me, scilicet, exaudi nunc de propitiatione et repletione orantem, et fideles futuros te de hac eadem re quandoque oraturos. Tu, dico, qui eris spes salutis omnium finium terre, id est omnismodi hominum et Iudeorum et gentilium, existentium in omnibus finibus terre; et ut plus dicam, spes eris omnium in mari longe positorum, id est in insulis marinis, que longe in mari posite sunt. Quod est  dicere: Spes eris salutis omnium et in terra, et in mari habitantium.

Unde legitur: ueniens euangelizauit pacem his qui longe sunt, et his qui prope ; uel sic: Spes eris salutis omnium finium terre, id est iam omnium finientium in se terrenitatem fidelium, scilicet ex Iudeis, qui iam eius notitiam et fidem ante eius aduentum adepti sunt, et in futuro spes eris in mari longe positorum, id est infidelium, qui adhuc longe, id est ualde sunt in amaricatione infidelitatis sue, qui ad te conuertentur tempore Dominici hominis. Mare congrue pro amaricatione ponitur, quia res amarissima 229 est. Ostendit autem ipsorum positorum in mari conuersionem et saluationem per apostolos, quos Deus preparabit, faciens eos montes, id est  in uita sublimes, et hoc sic dicit: Dico quod spes eris omnium finium terre, et in mari longe, et tu eris preparans montes, id est apostolos, in uirtute tua, id est in constantia predicationis, et in omnibus uirtutibus, quas eis dabis: et eris accinctus potentia, id est ipsis apostolis potentibus in miraculis, qui erunt emphatice potentia tua, circumuallatus, a similitudine strenui ducis, qui militibus suis accingitur, id est circumuallatur, ut per eos inimicos suos expugnet. Quod est dicere: Preparabis eos, ut sint in beneplacentia et obedientia tua, qui conturbas profundum maris, id est conturbabis per predicationem et eorum bona conturbatione illos qui profundi sunt in mari, id est in  infidelitatis amaricatione, gentiles scilicet: et postquam conturbaueris secundum hoc quod sunt mare, conturbabis etiam sonitum fluctuum eius maris, id est contradictionem et persecutionem illorum, qui propter amaricationem infidelitatis erunt fluctus, id est exundantes contra tuos in tribulationibus, ad modum fluctuum exundantium. Quod est dicere: Postquam eorum infidelitatem destruxeris, destrues etiam eos in hoc ne tuis ulterius contradicant, et eos persequantur. Digne quippe eorum contradictiones sonus dicuntur, eo quod cum magno sono facte sunt. Repetit autem quod posuit, conturbas profundum maris, ut addat turbabuntur, inquam, gentes, que sunt profundum maris: ut timeant de peccatis suis seruili timore scilicet, et  post timebunt te timore casto, id est diligent te, et hoc quod turbabuntur, continget a signis tuis, id est a miraculis predicatorum.

Postquam autem conturbabuntur et timebunt, delectabis, id est delectabiles facies in eis, exitus matutini in uesperum, id est exitus prosperitatis in aduersitatem, et exitus uespere in matutinum, id est exitus aduersitatis in prosperitatem. Quod est dicere: Sic facies eos exire de aduersitate in prosperitatem, et de prosperitate in aduersitatem, ut nec aduersitate frangantur, nec prosperitate extollantur, et in talibus exitibus delectaberis. Mane quidem quia uespera clarius est, pro prosperitate ponitur. uespera uero, quia mane obscurior, pro aduersitate. Per hoc autem ostendit eos perfectissimos  futuros, cum tales exitus solummodo perfectissimorum sint, et per hoc delectabis in gentibus exitus matutini et uespere: Quod uisitasti terram omnem scilicet, id est uisitabis et gentes et Iudeos qui terreni sunt, et hoc modo, scilicet quod inebriasti eam, id est replebis eam Spiritu sancto qui non permittet post eam sentire, uel prospera ut eleuetur; uel aduersa, ut frangatur; ad modum uini, quod ex magna parte sensum aufert illi quem inebriat. Quod est dicere: Terram uisitabis, sic ut eam repleas gratia spiritali, et non simplici gratia: sed multiplicasti, id est multiplicabis, locupletare eam, terram, id est multipliciter locupletabis eam a diuersis donis sancti Spiritus. Iuxta illud Ielis prophete: »Effundam de Spiritu meo super omnem  terram .« Diceret aliquis: Suntne multiplices locupletationes gratie spiritalis? Ad hoc sequitur responsio, sic: uere multipliciter locupletare poteris eam gratia Spiritus sancti; nam flumen Dei repletum est aquis, id est Spiritus sanctus qui dicitur flumen, eo quod fideles refrigeret et satiet ad modum fluminis, repletus est aquis, id est multis donis diuersis, quibus fideles potantur sicut aqua, ex ipso flumine parasti, id est parabis, cibum illorum, quo in anima satientur. Quod est dicere: Ipsum flumen facies esse cibum illorum, qui cibus est panis uite et intellectus: quoniam ita est preparatio eius, cibi, id est preparatur ita, per te scilicet. Quod est dicere: Necesse est ut tu eis  cibum prepares, quoniam aliter non posset preparari. Orat uero ut quod nuntiauit, futurum sic contingat. Cum addit, dixi quod inebriabis terram, et sic fiat, Deus, riuos eius, terre, 230 inebria. In alia translatione habetur, sulcos eius, etc., et bene, quod in hac translatione riuos pro sulcis ponit, eo quod riuorum sulci obtineant similitudinem, cum ad modum riuorum ripas habere uideantur. Dico riuos eius terre inebria, id est reple gratia spiritali corda illius terre, scissa et sulcata uomere predicationis, id est aperta ad predicationem recipiendam, que prius clausa erat per infidelitatem, ad modum terre que ad hoc scinditur, sulcatur, uomere aperitur, ut semen suscipiat, et inebriando sulcos eius, multiplica genimina eius, id est multa da illi genimina: multos  scilicet successores filios spiritales, de doctrina et eius fide germinantes: et si hoc feceris, germinans quisque letabitur in stillicidiis eius, fluminis, suscipiendis, id est letanter suscipient genimina eius terre, stillicidia eius fluminis, id est doctrinas que ab eo stillabunt: uel sic possent hi tres uersus legi: Exitus matutini et uespere delectabis in gentibus; et per hoc delectabis, quia uisitasti terram, id est gentes solummodo, et sic uisitasti quod inebriasti eam, multiplicasti locupletare eam hec mutantur.

Ostendit autem quo ordine uisitabit terram, sic: Dico quod uisitabis terram, et hoc facies per flumen, id est per primitiuam Ecclesiam de Iudeis, que dicitur flumen, eo quod ex ea predicatores procedent, sicut de flumine riui procedunt. Nam  illud flumen Dei repletum est, id est replebitur, aquis, id est multos habebit predicatores, qui dicuntur aque, eo quod alios ad modum aquarum doctrina sua potent. Et tu, Deus, parasti cibum illorum, id est parabis cibum illi flumini, dabis scilicet ei Spiritum sanctum, qui erit ei cibus, id est panis uite et intellectus. Non incongrue uero illorum refertur ad flumen, quoniam et si in litteratura singulare, in sensu tamen est plurale. Dico quod parabis cibum illorum, quoniam ita est, id est erit, preparatio eius, cibi, id est aliter preparari non posset. Orat autem pro ipsis predicatoribus, cum addit: Dico quod flumen Dei replebitur aquis, id est predicatoribus, et tu, Deus, riuos eius inebria gratia spiritali, predicatores scilicet qui ex flumine prodeunt  ut riui, et per riuos inebriatos multiplica genimina eius fluminis, id est multos fac germinare filios de riuis eius fluminis. Quod est dicere: Multos de incredulis in Iudea fac germinare in fide de generatione in generationem, per predicationem riuorum; et si riuos inebriaueris, in stillicidiis eius fluminis, id est in doctrinis que stillabunt a riuis fluminis, letabitur germinans, id est gentilis populus in fide germinans. Quod est dicere: Non solum Iudeorum populum germinare facient, sed etiam gentilem. Et hoc totum est, ac si breuiter diceret: Hoc ordine uisitabis terram, gentes scilicet, quod prius Ecclesiam primitiuam de Iudeis constitues, que multos habitura est predicatores, per quos terra, id est  populus gentilis, germinabit in fide et inebriabitur.

Ostenso primo peregrinationis reditu, secundum ostendere intendit, sic: Dixi quod terram uisitabis et inebriabis per riuos fluminis, et hoc, scilicet, facies in hoc mundo: in sexta uidelicet etate; in futuro autem benedices corone anni benignitatis tue, id est, exaltabis in celesti gloria uniuersalem Ecclesiam tuam, et ex Iudeis et ex gentibus, que erit corona anni benignitatis tue, id est multitudo redempta in anno benignitatis, id est in tempore passionis tue. In quo benigne ages cum humano genere. Coronam enim, multitudinem circum astantium dicere consueuimus. Ideoque digne pro multitudine ponitur fidelium, qui in eterna gloria presentie Domini Iesu circum astabunt uel corona  pro uictoribus ponitur, cum uictores coronis sepius honorentur; et sic exponitur: benedices corone anni benignitatis tue, id est gloria sublimabis uictores saluandos in anno benignitatis tue, omnes scilicet fideles, qui hunc mundum bene uiuendo deuincent. Cum dicit: Benedices corone, de uniuersa Ecclesia agit.

231 Quod etiam per partes exponitur, sic: Dico quod benedices corone, ita scilicet, quod et campi tui, qui erunt pars illius corone, scilicet fideles Iudei qui dicuntur campi, eo quod iam habentes Dei notitiam habiliores fuerunt quam gentes ad doctrine semen recipiendum: sicut campi habiliores sunt quam montuosa terra ad semen suscipiendum, replebuntur, in futuro, urbertate beatitudinis eterne et in anima et in corpore. Et speciosa deserti, que  sunt alia pars corone, id est gentes, que ex hoc quod prius desertum erant, scilicet, lege et Dei notitia carentes, speciose facte sunt in fide et in omni uirtutum et bonorum operum perfectione, pinguescent, id est replebuntur eadem et gaudebunt ubertate qua et campi. Pinguescere dicit a similitudine diuitis, qui omnibus diuitiis repletus, pinguescit, et gaudet in eis. Que uero et deserti speciosa et campi habent etiam suas partes: prelatos scilicet, qui colles dicuntur, eo quod aliis presunt ut colles uallibus, et subiectos dictos ualles, quia prelatis subiiciuntur sicut ualles collibus, et insuper maiores et altiores prelatos, qui omnium et collium et uallium duces sunt, sicut arietes et ouium et agnorum duces existunt. Ostendit autem per partes  quam ubertatem habebunt et campi et speciosa deserti, cum sic subiungit: Dico quod campi replebuntur ubertate, et speciosa deserti pinguescent; et sic erit. Nam et colles, id est minores prelati et camporum et deserti, accingentur, id est replebuntur et circumuallabuntur et in corpore et in anima, exsultatione beatitudinis eterne, a similitudine illius qui re aliqua accingitur, id est totus circumdatur, et arietes, id est maiores prelati, ouium duces, id est minorum, induti sunt, id est induentur eadem exsultatione, qua et colles, id est et in anima et in corpore replebuntur. Hoc autem dictum est per emphasim, a similitudine alicuius corporis, quod uestibus quibus indutum est cooperitur et circumdatur:  et ualles, id est subditi et collibus et arietibus, abundabunt frumento, id est beatitudine presentie Christi qua pascentur spiritaliter et in anima et in corpore, ad modum frumenti quod magis egregium est ceteris messibus ad pascendum. Dicitur etiam frumentum Dominus iehsu, qui nos pane doctrine sue satiat. De quo legitur: »Nisi granum frumenti ,« etc.; et ipse ualles que abundabunt, frumento clamabunt, et ostendit hoc a parte clamoris; sic uere clamabunt, etenim hymnum dicent Deo, id est laudem non ore, sed interioris deuotionis intensione.



IN PSALMUM LXu.

Titulus sexagesimi quinti. In finem canticum psalmi resurrectionis. Quod sic exponitur: In hoc tractatu continetur canticum id est iucunda remuneratio,  psalmi, id est bone operationis, quod canticum est resurrectionis, tendentis in finem, id est in perfectam et incommutabilem consummationem. Quod est dicere: Hic agitur de iucunda remuneratione, que dabitur fidelibus pro bona deuotione et operatione, in illa perfecta et consummata resurrectione, in die iudicii futura, de qua remuneratione agit breuiter: ubi dicit: Eduxisti nos in refrigerium, et cetera usque ad, uenite et narrabo. Agit etiam secundum unam sententiam de ea, ubi ponit, in flumine pertransibunt, et cetera usque ad, qui dominatur. Introducuntur autem apostoli in hoc psalmo, inuitantes omnes gentes iam conuersas, ad Dei laudem, contuitu eterne remunerationis; ut autem Deum in humilitate laudent, considerare hortantur  eius opera terribilia, quod electos repudiat, Iudeos scilicet, et repudiatos gentiles eligit, in quo utroque opere terribilis esse perpenditur. Cum enim electos repudiet, timendum est, ut et gentes si superbierint, abiiciat. Cum autem ipsas gentes sola gratia elegerit, ab eisdem ualde, ne grauiter offendatur, metuendum est; ne offensus eas quibus clementer indulsit, grauius damnet. Agitur uero de repulsione Iudeorum breuiter ubi dicitur: Mentientur tibi inimici tui: de electione gentium, ubi ponitur, qui conuertit, etc., usque ad benedicite: 232 pro quibus orant sui, ubi habetur omnis terra, etc., usque ad uenite. Adhortantur quoque ad benedicendum Deum, corde, opere et uoce, et ne timeant timore penarum eum coram infidelibus benedicere;  et preferunt etiam constantiam suam, quam habent in multimodis tribulationibus: ut ipse gentes exemplo eorum efficiantur in tribulatione constantes: et hoc est in illo loco ubi dicit. Benedicite, usque ad illum ubi habetur, transiuimus: ubi incipit agere de remuneratione quam in futuro pro constantia sui accipient: ut eas gentes spe eiusdem remunerationis ad constantiam inuitent. Ubi uero habetur: uenite et narrabo, etc., usque in finem psalmi, ostendunt beneficia iam sibi a Deo collata merito bone uite sue: ut et gentibus quibus loquuntur innuant ista eadem sibi danda esse, si bene uiuere perseuerauerint, et sic ad bonam uitam inuitent.

Iubilate Deo, omnis terra. Quod est dicere: uos omnes gentes conuerse, que adhuc estis terra et  cinis, id est mortales et terreni, nondum scilicet spiritales et immortales facti, etiam cum adhuc terra sitis, laudate Deum interiori iubilo mentis, quod nec uoce nec scripto plane potest explicari, scilicet laudate eum intensa deuotione, quia uero non sufficit solo iubilo laudare, psalmum dicite nomini eius, id est bonum opus manifeste. Insistit non ad fauorem hominum, sed ad laudem nominis eius, »ut uideant opera uestra bona, et glorificent Patrem uestrum qui in celis est :« et sic dicendo psalmum scilicet nomini eius, date gloriam laudi eius, id est facite gloriosam laudem eius, quam ei opere exhibebitis. Quod est dicere: Ideo psalmum dicite nomini eius, ut hec laus quam Deo  reddetis, per psalmum sit gloriosa et Deo grata. Si enim ad humanum fauorem psalmum diceretis, non esset utique gloriosa laus uestra. Unde Apostolus: »Bonum est mihi magis mori, quam ut gloriam meam quis euacuet; nam si euangelizauero non est mihi gloria .« uel sic: Dico iubilate et psalmum dicite, et sic date gloriam laudi eius. id est facite gloriosam laudem eius. Quod est dicere: Tunc gloriosa erit laus Dei, si eum et iubilo et psalmo laudaueritis. Solummodo uero iubilare, uel psalmum dicere non sufficeret; et ut in humilitate iubiletis, et psalmum dicatis; dicite Deo, interiori dictu, id est ne de iubilo et de psalmo superbiatis, cogitate hoc uobiscum ad honorem Dei: O Deus, quam terribilia sunt opera tua, id est quantum  possumus exterreri contuitu operum tuorum! Et exponit partem ipsorum operum sic: Dico quod terribilia sunt opera tua. Et ecce hoc opus tibi est terribile quod disponis, scilicet, quod in multitudine uirtutis tue mentientur tibi inimici tui. Quod est dicere: Iudeos qui prius fuerunt amici, nunc autem mala uita sua facti sunt inimici, adeo permittis excecari et obdurari, quod et mentiti sunt et mentiuntur, et perseueranter mentientur. In consideratione multitudinis uirtutis tue, scilicet cum considerant multipliciter potentiam tuam in resurrectione tua, et totius mundi subiugatione, et in miraculis que operatus es, et adhuc per tuos operaris, et contuitu illius deberent te laudare, et Deum esse confiteri. E contrario mentiuntur denegando te resurrexisse,  et Deum esse, et mentientur perseueranter. Si uero a mendacio cessarent, tolerabile esset. Bene uero ponit, non mentiuntur, sed mentientur, ut perseuerantiam eorum in mendacio ostendat. Dico quod mentientur, et hoc tibi, id est ad tuum honorem continget. Nam propter tantam excecationem eorum, continget quod omnis terra, id est omnis modi populus gentilis, adorabit te, qui adhuc terra est, id est terrenis intentus. Quod est dicere: Illis expulsis, gentilis populus uenerabitur te fide et deuotione, cognoscens te Creatorem et se reputans creaturam. Et sic sit Deus, omnis terra adoret te, et qui ad hoc non sufficeret, psallat tibi, et exponit istud tibi addendo, sic: scilicet psalmum  dicat nomini tuo, id est 233 ad bonum opus manifeste insistat, ad honorem nominis tui, non ad extollentiam.

Adhortatur autem ipsas ad uidendum non solum illud terribile opus, quo Iudeos repellit, sed alia terribilia opera, scilicet quod easdem gentes gratuita pietate sibi acquirit, ut inde magis eum timeant, et hoc sic dicit: Ostendimus unum opus Dei terribile, hoc scilicet quod inimici mentientur. Et adhuc sunt alia terribilia contuitu quorum operum ut Deum timeatis, uos uenite, gentes, et deuotione et fide, id est preparate uos, et sic uidete interiori uisu rationis illa opera Domini existentis terribilis in consiliis habitis super filios hominum, id est in consiliis que exercet in gentibus, que filii dicuntur Adam et Eue  primorum hominum, secundum male uite conformitatem. Quod est dicere: Hoc quod ualde terribilis est, apparet in consiliis eius existentibus super homines, id est quibus dominatur hominibus, complendo in eis quidquid sibi placet: et hoc denotantur cum dicit super. Ostendit autem ipsa opera terribilia subdendo sic: Dico uidetete opera Domini, quod Dominus conuertit mare in aridam, id est gentes que amare fuerunt et diffluentes in uitia, ut mare amarum est et diffluum, conuertit in aridam terram, id est ad hoc ut sint terra sua, quam excolat uomere predicationis: et ut sint aridi, id est sitientes doctrinam, quam prius neglexerunt, ad modum terre aride que aquam sitit. Non solum autem hoc beneficium impendet, ut conuertat gentes in aridam:  sed istud etiam quod ipse in flumine existentes transibunt illud flumen pede, id est per humilitatem in qua perseuerabunt. Quod est dicere: Faciet eas transire flumen, in quo sunt pede, id est merito humilitatis sue: uel pede, id est cum securitate: uel pede, id est uelociter: flumen dicitur hoc mortale seculum, eo quod ad modum fluminis cito fluat. Quod faciet eas transire reducendo ad immortalitatem, et hoc pro humilitate sua, et uelociter post paruum tempus et secure, ut in discessu huius uite non timeant penas ex conscientia delictorum, quibus prius emundabuntur. Pes pro humilitate ponitur, eo quod sit inferior pars corporis. Ponitur etiam pro uelocitate, eo quod uelocitas in pedibus hominis fundetur: ponitur quoque pro securitate,  eo quod pedibus secure nitimur. uel, pertransibunt flumen, id est contemnent affluentiam secularium bonorum, que dicitur flumen, eo quod cito fluat, et hoc facient pede, id est uelociter, et in humilitate, ut non inde superbiant: et ibi, id est in illo transitu letabimur, et nos apostoli et gentes pertranseuntes in ipso Deo, non contristabimur de amissione temporalium; uel secundum sententiam priorem : In ipso letabimur, id est in adeptione ipsius cum de hoc mundo pertransibimus.

In ipso dico qui dominatur in eternum in uirtute sua, id est in potentia sibi congrua, non in uirtute aliena: uel in uirtute sua, id est in potentia resurrectionis. Quod est dicere: Per hoc Dominus effectus  est, quia passus est et resurrexit. Iuxta illud Apostoli: »Dedit illi nomen quod est super omne nomen .« Quod est dicere: Non frustra letandum est in eo, cum ipse dominetur in uirtute sua in eternum. Quia uero dixerat: conuertit mare in aridam, ne gentes putarent se saluari meritis suis, addit sic: Dico conuertit mare, id est gentes in aridam, et hoc non merito gentium, sed oculi eius misericordie respiciunt, id est misericorditer gentes respicit ut saluet, a similitudine pii patroni, qui de sublimi solio imperii sui aliquem oppressum oculis pietatis sue respicit, ut eum saluet. Faciunt autem apostropham ad conuersos de Iudeis, qui affirmabant nullos preter Iudeos in fide recipiendos esse, dicentes Dominum Iesum pro Iudeorum solummodo  salute aduenisse, et adhortantur ne insultent gentibus, quandoquidem oculi Domini respiciunt super gentes, et sic dicitur quandoquidem oculi Domini respiciunt super gentes, non super Iudeos 234 tantum: non exaltentur, id est non superbiant amplius in semetipsis, id est in genere et in notitia sua: et hoc secundum quod sunt de genere Abrahe, et Dei notitiam prius habuerunt. Illi qui exasperant pietatem Dei, quantum ad reputationem suam, non quantum ad Deum, qui in sua natura semper mitis est. Quod est dicere: In hoc eam reddunt asperam, quod solummodo iudicant ipsam pietatem debere misereri Iudeis, non etiam gentibus. Adhortantur autem gentes ad benedicendum Deum, sic: Ergo quia oculi eius respiciunt super uos, benedicite, gentes,  Deum nostrum, id est laudate omnimoda laude deuotionis et operis. Cuius oculi super uos respiciunt, qui Deus est, et noster, id est homo nostre nature existens, et non solum opere et deuotione laudetis; sed auditam facite uocem laudis eius, id est laudate eum manifeste, ut audiant alii et exemplo uestro laudem eius. Sequitur:

Qui posuit animam meam ad uitam, ac si dicat: Si in laude persecutiones uobis ingruerint, nolite metu desistere a laude, sed patienter sustinete, ut per hoc ad uitam perueniatis, sicut et nos patienter sustinemus ut ad uitam perueniamus. Deus enim posuit animam meam, dicit Ecclesia apostolorum, id est humiliauit sensualitatem meam in tribulationibus,  id est affligi permisit, et hoc ad uitam adipiscendam, id est ut per hoc uitam adispiscamur eternam. Ponere proprie dicimus, quando res de superiori loco sumpta, inferius mittitur. Ideoque conuenienter pro humiliare ponere accipitur, et quamuis me posuit, non tamen dedit in commotionem pedes meos, id est non permisit in commotionem dari affectiones meas, ut pre timore penarum a bono proposito commouerentur. Posset obiici: fuitne aliquid unde possetis commoueri? Ad quod sic additur, faciendo apostropham ad Deum cum gratiarum actione, de constantia sua: uere fuit unde commoueri possemus. Quoniam tu, Deus probasti nos. Exponit uero quomodo probauit, cum addit, scilicet examinasti nos igne tribulationum, et non ad incommodum  nostrum, ut ex toto consumamur igne tribulationum: sed ita examinasti, sicut examinatur argentum. Quod est dicere: Sicut argentum in igne positum examinatur, id est omni sorde expiatur; ita nos igne tribulationum expiasti. Notandum quod non ideo dicit probasti quod prius eorum constantiam ignoraret, sed idem est ac si diceret: Nos probatos ostendisti, qui prius non uidebamur constantes. Demonstrat autem ipsas tribulationes per partes, sic: Dico quod probasti nos igne, et ecce ignem scilicet induxisti nos, id est permisisti nos induci in laqueum, id est in diuersas captiones carcerum, cipporum, compedum, catenarum, uinculorum, et ceterorum huiusmodi; posuisti, id est permisisti tribulationes in dorso nostro, ut diuersis uerberibus  affligeremur; imposuisti homines, id est imponi permisisti impios, qui iure dicuntur homines non spirituales, super capita nostra, id est dominandi capitibus nostris eis potentiam concessisti, ut possent occidere nos, uel imposuisti super capita nostra, id est subiecisti nos potentie eorum. Et quid tibi irem per singula?

Transiuimus per ignem et aquam, id est per prospera et per aduersa, sic ut nec asperitate fracti, nec prosperitate simus eleuati. Ignis recte dicitur aduersitas, eo quod torqueat et cruciet, et suo modo urat sicut ignis. Aqua quidem prosperitas, eo quod suo modo sicut aqua refrigerat; uel sic: transiuimus per ignem et aquam, id est per omnismodi tormenta que fiunt in igne et in aqua: et per hec duo dat  intelligere cetera tormenta. Et quia per hec omnia transiuimus, non deficientes, eduxisti, id est educes nos ab his omnibus, ducendo in refrigerium eterne quietis. Exponit autem in quod refrigerium deducet, sic addendo: uere in refrigerium me deduces. Nam ego introibo in domum tuam, scilicet in Hierusalem celestem. Ego dico existens in holocaustis, id est in consummata et perfecta combustione: 235 ut in me prius quidquid, id est terrenum est et mortale et passibile consummatur, et perfecte spiritalis fiam et immortalis, iuxta illud Apostoli: »Oportet corruptibile hoc induere incorruptionem .« Holocaustum sacrificium illud dicebatur, quod ex toto comburebatur. Ideoque pro perfecta combustione ponitur, et postquam introiero domum,  reddam tibi uota mea, id est persoluam tibi in eternum laudes meas, ex omni uoto et desiderio: que uota labia mea interiora, labia scilicet cordis, id est cogitationes mee distinxerunt, id est distincta et diuisa, et excellentia intellexerunt pre omni laude que in hoc mundo fit. In hoc enim mundo imperfecte et aliquando cum tedio Deus laudatur; in futuro quidem, et perfecte et absque tedio laudabitur. Reddam uota, eadem similitudine dicit, qua in alio psalmo proximo dictum est: Tibi reddetur uotum in Hierusalem ; et hec uota esse reddenda, locutum est os meum etiam in tribulatione mea. Quod est dicere: Nec etiam in tribulatione tacui reddenda esse hec uota, ubi uideretur locus  tacendi. Dico introibo in domum, et ut intream quandoque hic interim holocausta medullata offeram tibi, id est sacrificia cum medulla, scilicet cum interiori dilectione, que medulla dicitur, eo quod interior est in anima ut medulla. Exponit autem ipsa holocausta, cum addit scilicet: offeram tibi boues incensos, id est incensionem boum cum incenso arietum, id est et incensionem arietum, et cum hircis, id est et incensionem hircorum. Quod est dicere: Incendam in me bouem, id est omnem recalcitrationem, ne recalcitrem iugo preceptorum tuorum, et castigationibus tuis per tribulationes, ut bos sepe iugo recalcitrat et stimulo; sed patienter iugum portem, et uerbera, et incendam in me arietem, id est rebellionem et superbiam: ne tibi rebellis sim  uel superbus, sicut aries rebelle animal est et superbum, et incendam hircum, id est luxuriam que fetet tibi ut hircus qui fetidum animal est: et iste incensiones erunt tibi dulcissima holocausta, que prefigurabantur per holocausta que in lege ueteri ex bobus et hircis et arietibus offerri precipiebantur. Adhortantur uero ad uidendum beneficia, sibi iam a Deo collata: ut et ipsi bene uiuendo ad hoc nitantur, sic: Dixi uenite et uidete opera et terribilia Dei, et enarraui uobis ea, ut eorum contuitu Deum cum timore laudetis.

Ut autem ad hanc laudem magis magisque nitamini, uenite, id est preparate uos ad audiendum, aure cordis more uenientium, qui ad aliquid audiendum currunt. Et audite, et narrabo, uobis omnes qui  timetis Deum, timore casto, quanta beneficia fecit anime mee: que beneficia uobis faciet, si bene nobis conformemini. Non timentibus enim hec beneficia narrare infructuosum esset. Et ecce beneficia hec scilicet in me effecit, quod clamaui, id est clamore intenso egi: Ore, et non uano ore, sed meo, id est tali ore quali clamare soleo, deuoto scilicet et attento. Et hoc iterum in me effecit, quod exsultaui sub lingua mea, id est in corde meo de puritate innocentie mee. Quod est dicere: Dedit mihi innocentiam, unde nimis exsultarem. Duo uero uersus qui sequuntur, preposterate leguntur sic: Dico sub lingua exsultaui, de innocentia mea quam diligo. Et propterea quia innocentiam diligo, et de ea exsulto, exaudiuit, id est exaudiet me orantem Deus de perfectione  uirtutum. Et attendit uoci deprecationis mee, id est diligenter et attente exaudiet me deprecantem de remotione uitiorum. Et hoc probat ex opposito, cum preponit sic: uere exaudiet me propter innocentiam quam dilexi, et de qua exsultaui. Nam si aspexi iniquitatem in corde meo, id est si dilexi iniquitatem, et de ea exsultaui in corde meo, non exaudiet me Dominus. Aspicere quidem pro diligere et exsultare ponitur, eo quod rem quam diligimus, et de qua exsultamus, sepius aspicimus. Et etiam hoc effecit in me, quod non amouit, id est amoueri non permisit orationem meam a me, id est frequenter fecit me orare se, quod est summum beneficium. Et non amouit misericordiam suam a me sed multiplicauit,  id est multum 236 beneficium per misericordiam datum amouit a me, sed omnia augmentauit. Ideoque benedictus, id est laudatus sit Dominus omnimoda laude, qui non amouit orationem meam, et misericordiam suam a me. In hoc autem datur auditoribus exemplum benedicendi Deum de collatis bonis, ut augmententur.



IN PSALMUM LXuI.

Titulus sexagesimi sexti. In finem, psalmus Dauid. Quidam autem expositores habere dicuntur, In finem in hymnis psalmus cantici Dauid. Hieronymus autem Hebraice ueritatis inuestigator diligentissimus habet: in finem psalmus Dauid, quod est dicere, psalmus iste est Dauid, id est apostolorum respicientium in finem, id est in perfectam consummationem,  quam Deus daturus est gentibus conuersis, et in hoc seculo secundum fidem et omnes uirtutes, et in futuro secundum eternam beatitudinem, que longe perfectior erit hac presenti consummatione. uel, in finem, id est in Christum, quem pro se et pro gentibus orant, cum per eum ista perfectio fiat. Et in hoc dant ipsis gentibus exemplum orandi, que imperfectiores existunt, cum ipsi longe perfectiores pro se orent, quibus non adeo oratio uideretur esse necessaria.

Deus Pater misereatur nostri, ut carnales motus nostros comprimat, ne preualeant motibus spiritalibus, et benedicat nobis, id est exaltet motus nostros spiritales, ut preualeant motibus carnalibus. Illuminet uultum suum super nos, id est det  illuminationem Filii sui in animam nostram, que est super nos existens, quantum ad corpus, id est superior et dignior pars est nostri, regens corpus et dominans illi; scilicet det nobis claram et manifestam cognitionem Filii sui ut per hoc ad ipsius Patris notitiam attingamus, qui idem est in essentia cum Filio. uultus bene Filius dicitur, eo quod per eum Patris inuisibilitas cognita est, sicut per uultum, totus homo cognoscitur. Ut uero innuatur carnales motus nunquam in hoc seculo penitus esse comprimendos, ideoque de eorum compressione frequenter orandum esse, etiam post benedictionem et illuminationem, ne preualeant, repetunt sic: Et postquam benedixerit et illuminauerit misereatur nobis, semper comprimendo motus carnales in nobis.  Et nimio quidem impetrandi desiderio, apostropham sic ad Deum faciunt: Diximus, miserearis, benedicas, illumines, ut hic modo cognoscamus uiam tuam in terra. Alioquin uero minime cognosceremus, quod est dicere: uideamus cognitionem Filii tui esse in nobis, et in gentibus, qui adhuc sumus terra, id est animale corpus habentes, non spirituale, iuxta quod in Oratione Dominica oratur: »Fiat uoluntas tua sicut in celo et in terra ;« quod est dicere: Sicut uis notitiam Filii tui esse in celestibus spiritibus, in angelis scilicet, ita quoque uelis in hominibus esse. Filius uia dicitur, eo quod per eum ad Patris notitiam uenitur, iuxta quod ipse testatur: »Ego sum uia, ueritas, et uita .« Et non in paucis cognoscamus esse uiam tuam,  sed in omnibus, id est in omnismodi gentibus cognoscamus esse salutare tuum, id est, uideamus esse notitiam Filii tui, qui est salutaris tuus, per quem mundum saluas. De quo predictum est per prophetam: »Mittet eis saluatorem et propugnatorem, qui liberet eos « Notandum uero apostolos de hac cognitione pro se orare, non ideo quod careant, sed ut in eis augmentetur, ut exemplum orandi, sicut supra diximus, aliis tribuant. Postquam autem misertus fueris et benedixeris, et illuminaueris gentes: Confiteantur tibi, Deus, populi, id est laudent te gentes omnimoda laude, et non pauci populi, sed confiteantur tibi populi omnes, id est omnismodi, qui antea gratam laudem tibi non redderent.  »Non est enim speciosa laus in ore peccatoris .«

uersus autem qui sequitur, sic preposterate legitur, singula singulis reddendo: Diximus ut miserearis, et benedicas, et illumines, et sic laudent te, et te hoc faciente, Letentur gentes, quoniam 237 dirigis de bono in melius. uel dirigis de malo in bonum ipsas gentes, in hac terra, id est hoc seculo. Et exsultent, id est tantam letitiam habeant, que etiam cum saltatione corporis ostendatur, de hoc quoniam iudicas, id est iudicabis in futuro, populos in equitate, reddendo unicuique secundum opera sua, iustos saluando, et iniustos damnando. Si uero non misereris eis, et cetera, non esset eis gaudendum de iusto iudicio tuo, per quod iuste propter  iniustitiam suam damnandi essent. uel sic hi duo uersus aptantur ut diuersa sit sententia prioris, et eadem sententia secundi. Diximus: Deus misereatur, et nostri et gentium. Et quia ad hoc populi, id est gentes non possent attingere: Confiteantur tibi populi, Deus, peccata sua, penitendo de eis; et non pauci populi, sed confiteantur tibi populi omnes. Et sic letentur et exsultent gentes, quoniam iudicas, in futuro, populos in equitate, et gentes in terra dirigis, que aliter non gauderent et exsultarent, sed potius tristarentur. Repetit autem quod dixit confiteantur, ut addat causam quare confitendum est, sic: Confiteantur, inquam, tibi populi, Deus, confiteantur tibi populi omnes. Et amodo confitendum est quoniam  dedit terra fructum suum, id est Deus uerbum terra factus pro nobis et homo. Dedit in parte fructum suum, innocentiam scilicet per peccatorum remissionem, et uirtutum perfectionem, et Dei cognitionem, et partem fructus daturum se promisit in futuro, cooperante gratia totius Trinitatis, scilicet benedictionem eternam. Et quia eam dandam esse promisit: Benedicat nos in futuro Deus Pater, benedicat Deus noster, id est Filius, qui nostre humane nature est particeps, Benedicat nos Deus Spiritus sanctus; et quia aliter non possent ad illam benedictionem pertingere; hic interim metuant eum, timore castro omnes fines terre, id est omnes iusti finientes in se terrenitatem, uel omnes fines terre, id est omnismodi gentes habitantes in omnibus finibus  terre.



IN PSALMUM LXuII.

Psalmi sexagesimi septimi titulus. In finem psalmus Dauid cantici; quod sic exponitur: Psalmus iste est Dauid prophete respicientis in finem, id est in consummationem Ecclesie futuram per Christum, et hic secundum perfectionem uirtutum, et in futuro secundum perfectam beatitudinem: uel respicientis in finem seculorum, id est in sextam etatem, in qua Deus constructurus erat Ecclesiam, et in finem mundi, quando illam remunerabit eterna beatitudine; psalmus Dauid, dico existens psalmus cantici, id est nimie iucunditatis. Iucundatur enim in hoc psalmo propheta agens de gloriosa Christi resurrectione futura, quam optat; et de beatitudine iustorum  primitiuorum et hic, et in futuro, quos adhortatur ad cantandum Deo, et psallendum, et predicandum aliis. Agit quoque de uniuersali Ecclesie constitutione, quomodo fiet, et per quos, et de ascensione Christi. Dicit etiam multos perfectos qui uidebuntur esse Christus, nequaquam esse. Agit etiam de futura Ecclesie remuneratione, et in hoc seculo de hereticorum in Ecclesie superatione, et increpatione. Et in his omnibus que futura preuidet iucundando, dat exemplum nobis, in his eisdem in Dei laude iucundari. Iam pars completa est. De alia uero parte complenda certi existimus. Agit quoque non optando, sed concedendo de inimicorum, et hic, et in futuro damnatione: ut nos perterrendo retrahat ab eorum conformitate, et ut magnam esse  Christi potentiam innuat.

Exsurgat Deus Christus, ac si diceret: Preuideo Christum, secundum hoc quod homo erit, moriturum, et resurrecturum, et in hoc esse Deum appariturum. Et quia hoc preuideo futurum, concedo et exopto ut exsurgat, Deus per hoc appariturus: et preuideo quod inimici eius Iudei, qui in eum insurgent blasphemiis et tribulationibus, dissipabuntur, ideo ubique terrarum, et fugient a facie eius, in hoc seculo: et in futuro deficient sicut fumus, et peribunt a facie Dei. Et hoc concedo, ut dissipentur hic inimici eius ubique 238 terrarum: et fugiant a facie eius qui oderunt eum, id est sponte recedant a cognitione eius more fugientis: ut excecati nolint eum cognoscere. Et hoc ideo contingat, quia oderunt  eum, id est odio eum prosequentur, non ex merito eius. Et in futuro deficiant ob omni quiete, et ab omni commodo quod se putant habituros, qui erunt exaltati flamma odii et praue concupiscentie sue, sicut deficit, id est euanescit fumus a flamma exaltatus. uel deficiant, in penis, id est consumantur et crucientur, non sic ut ex toto destruantur: sicut fumus exaltatus deficit, non ut nichil efficiatur, sed dispergitur ut non appareat. Iuxta quod alibi dicitur: »Mors depascet eos ,« et ut magis miseri sint, sicut fluit cera a facie ignis, id est sicut inconstans est cera ante presentiam ignis, sic pereant peccatores, antonomastice Iudei scilicet a facie Dei, id est a presentia et a contemplatione Dei  remoti, iuxta illud quod legitur: »Tollatur impius ne uideat gloriam Dei .« Esset enim aliqua eis refrigeratio, si in penis constituti, Dei contemplatione perfrui possent, quod esse non poterit. Consequenter agit de iustorum duplici beatitudine, cum dicit:

Et iusti epulentur, ac si diceret: Sicut preuideo quod inimici et hic et in futuro damnabuntur; ita preuideo ex opposito, quia iusti in hoc seculo exalcabuntur et exsultabunt, et in futuro delectabuntur: et ita concedo et exopto. Iusti epulentur, et exsultent in conspectu Dei, id est reficiantur diuersis donis sancti Spiritus, ad modum epulantis, qui uariis ferculis reficitur. Et epulando exsultent in conspectu Dei, id est in anima quam solus Deus conspicit. uel  exsultent in conspectu Dei, id est in hoc quod spem habebunt se Deum in futuro conspecturos. Et in futuro delectentur in letitia beatitudinis eterne, ubi nullum fastidium erit, sed eterna delectatio est. In hoc enim seculo aliquando Deo fastidiose seruitur. Hoc autem dictum est de primitiuis iustis. Facit autem apostropham ad ipsos iustos, hortans ad cantandum Deo et psallendum, ut ad letitiam illam attingere mereantur, sic: Dico, o iusti, quod delectabimini in letitia. Et ut hoc sit: Cantate Deo, id est laudate Deum in contemplatione, theorice uite studendo: et psalmum dicite nomini eius, in practica uita, id est bene operamini ad honorem nominis eius. Hoc autem dictum est, quantum ad diuersos, ut minus perfecti scilicet practica uita Deum laudent,  et perfectiores theorica. Practica uita est que actiua dicitur, bene operari, nudos uestire, et cetera similia; sic tamen ut non ex toto terrena sollicitudo ambiatur: theorica uero, que contemplatiua dicitur, omnibus terrenis omissis, solis orationibus, et contemplandis secretis Dei uacare. Et non solum cantetis et psalmum dicatis, sed iter facite ei qui ascendit super occasum. Hoc dicit quantum ad predicatores, quod est dicere: Predicatione uestra facite eius notitie iter in cordibus infidelium, que per infidelitatem clausa sunt: et iter facere debetis, cum adeo potens futurus sit quod ascendet super occasum, id est conteret morte et in se et in suis, ad modum illius qui rem conterit quam calcat et super quam ascendit. Mors autem occasus recte dicitur,  eo quod ad defectum corpus deducit. Et tamen alia causa est quare debetis iter facere ei, quia scilicet illi est nomen Dominus. Magis autem dicit, subiungendo: Dominus nomen illi, quam si simpliciter poneret Dominus est. Innuit enim per hoc, quod nomen hoc proprie et pre ceteris competit ei, et iter ei faciendo, exsultate in conspectu eius, ac si diceret: Si in faciendo iter persecutio ingruerit, nolite deficere, sed exsultate in conspectu eius, id est in spe conspectus eius; uel in conspectu eius, id est in anima, quam ipse solus conspicit. Et si exterius in carne tristes appareatis, et exsultandum est, cum sitis eos predicatione uestra superaturi. Nam uobis predicantibus, turbabuntur infideles bona conturbatione, et  hoc continget, a facie eius, id est a cognitione eius Dei, quam nunc ignorant. Eius dico, existentis patris orphanorum in hoc seculo, et futuri iudicis uiduarum, post hoc seculum, quod est dicere: Qui Pater est hic uestrum, id est pie patrocinans uobis more piissimi partis ne in tribulationibus deficiatis, qui orphani 239 estis mortuo patre uestro diabolo. Orphanus proprie dicitur, cuius pater mortuus est; et in futuro iudex erit uestri, ut uos secundum merita uestra iuste remuneret, qui uidue per similitudinem dicimini, eo quod a solatio terrenorum destituti estis, que in uobis mortua sunt, soli Deo adherentes, sicut uidua a mariti sui iam mortui solatio destituitur. Et per hoc eos attrabit ad obediendum ei, in faciendo iter, cum et hic pater eorum sit, et in futuro  iudex futurus sit. Non solum autem turbabuntur, sed post turbationem, Deus in loco suo apparens Deus inhabitare facit, id est faciet eos existentes unius moris in domo, quod est dicere: Cum ipse Deus sit, potens est, qui inhabitare faciat eos in domo, id est perseueranter faciat habitare in Ecclesia, que est domus sua, eos factos unius moris, id est eiusdem consuetudinis, et eiusdem uoluntatis, et eiusdem concordie: quod est ac si diceret: Faciet eos postquam turbati fuerint eumdem habere morem credendi, et bene agendi, et sic in Ecclesia perseuerare faciet, nec unquam ab eius participatione aberrando discedere.

Hoc autem quod dicit in loco suo sancto Deus, ad hoc interpositum est, ut ostendat in quo comprobari  possit eum esse Deum. Dico Deus Christus faciet eos inhabitare in domo. Deus dico in loco sancto suo, Deus apparens, id est qui comprobatur esse Deus per fideles suos, qui erunt locus eius in quo inhabitabit, quos adeo gloriosos faciet in miraculis, et in uirtutibus et operibus bonis perfectos. Nisi enim Deus esset, non utique tales eos efficere posset. Et quia posset queri: quomodo faciet inhabitare? ostendit hoc cum addit, sic: Educet a peccatis uinctos ipsis peccatis in fortitudine ponendos, id est quos ab infirmitate peccatorum expeditos fortes faciet et constantes. Notandum, quod de illis uinctis dicit, qui, licet peccatis grauiter onerati, nondum tamen in profunditatem peccatorum deuenerunt. Et similiter sicut uinctos, educet eos etiam qui exasperant  Deum, id est qui Deum, cum in natura sit dulcis et mitis, asperum faciunt, nunquam resipiscere uolentes. Qui uero sint illi exprimit, cum addit: Scilicet eos educet, qui iam habitant in sepulcris, id est in morte cecitatis, qui iam desperant salutem, propter peccatorum suorum profunditatem, quod est dicere: Et illos educet a peccatis, qui solummodo uincti erunt, nondum tamen mortui, et illos qui iam per desperationem erunt mortui educet, et eos inhabitare in domo faciet. Sepulcra hic pro morte ponuntur, eo quod in sepulcris mortuorum corpora ponantur. Et priusquam eos educas, O Deus, terra mota, id est ipsi terreni, et in Iudeis, et in gentibus mouebuntur de infidelitate ad fidem. Et hoc tunc erit,  cum egredereris, id est egredieris apparens in conspectu populi tui, Iudaici, qui tui notitiam iam aliquantulum attigit; quod est dicere: Tu qui ei nunc es obscurus, et in magna parte ignotus, apparebis manifeste in conspectu, id est in consideratione fidei populi tui: Et tunc terra mota erit ad fidem: cum pertransieris in desertum, id est cum a Iudeis transiens in notitiam gentium, qui desertum modo sunt, et sine doctrina et lege, et fructu bonorum operum sunt sicut desertum; et ostendit per quos ministros ad fidem mouebuntur, addendo sic: uere terra mouebitur.

Etenim celi, id est predicatores distillauerunt pluuiam uoluntariam, id est diuerso modo stillabunt doctrinam uoluntariam gratis, et sine pretio datam, uel uoluntariam, id est gratuita Dei uoluntate datam,  sine quolibet merito illius terre. Et uere diuerso modo stillabunt doctrinam, ut capacioribus magna, minus uero capacibus parua loquantur. Pluuiam dico procedente a facie Dei, id est a cognitione et illustratione et presentia Dei, et non recentis Dei, sed Dei Sinai, id est Dei datoris ueteris legis, et Dei Isrel, id est Iacob; ac si dicas: Qui etiam ante legem in Sinai datam, existens fuit Deus, uel Deus Isrel, id est noui populi uidentis Deum in contemplatione; quod est dicere: Deus est et ueteris legis et noue. Sinai uero interpretatur tentatio. Unde bene pro lege ueteri ponitur, que causa erat per preuaricationem sui peccandi, sicut tentatio 240 peccare facit. Peccata namque prohibebat, non ad cessandum adiuuabat. Unde Apostolus: »Peccatum  occasione accepta per mandatum seduxit me .« uel quia in Sinai fuit data, Sinai pro lege ponitur. In hoc enim damnat impiorum Iudeorum errorem, qui eum Deum esse denegant, cum dicat non recentem Deum esse, sed Deum Sinai, et Deum Isrel. Dico quod pluuiam distillabunt celi, et illam segregabis Deus a perdendis, et hoc hereditati tue, id est ad opus fidelium, qui participes erunt hereditatis tue, scilicet beatitudinis eterne; uel qui erunt hereditas tua, quos tu per predicatores excoles, et in eo multum eos attentos reddit, et subditos, cum eis dicit solummodo dandam esse rem adeo sanctam et pretiosam. Et infirmata est, id est infirmabitur ipsa terra in nequitia sua, propter pluuiam uoluntariam. Tu uero, qui ad hoc potens es, perfecisti eam,  id est perfectam facies in omni bono postquam fuerit infirmata. uel sic: Dico quod segregatim dabis pluuiam hereditati tue, et hereditas infirmata est, id est infirmabitur, in tribulatione carnis propter susceptionem; quod est dicere: Qui doctrinam suscipiens, ei obedire sataget, multis tribulationibus infirmabitur ab impiis. Tu uero qui potens es, perfecisti eam, id est: sed quia propter te infirmabitur, tu perfectam facies eam in futuro, et omnino beatam, ac si dicat: Non est curandum si infirmetur pro pluuia; infirmatio enim illa, causa erit, quia eam in futuro perficies. Et hoc totum ab illo loco, ubi dicitur Deus in loco, equipollens est, ac si sic ordo poneretur: Per hoc turbabuntur gentes, quod celi  distillabunt pluuiam, per quam terra mouebitur, id est turbabitur bona turbatione, cum egredieris in conspectu populi tui, et pertransieris in desertum. Et tunc educes uinctos, et eos qui habitant in sepulcris, et sic inhabitare facies in domo, et post dimittes tribulationibus infirmari, et in futuro perficies. Notandum quod cum idem sit turbabuntur, et terra mota est, ideo repetitum esse ut ostendat quando mouebitur, et per quos. Quia uero dixerat, segregabis hereditati tue, dedit intelligere quosdam esse qui non sunt in hereditate; ideoque determinat qui sunt dicendi esse in hereditate, ut sic appareat, qui in ea non sint, et ita esse in ea satagunt, et hoc sic dicit: Dico quod pluuiam segregabis hereditati tue.

In ea autem hereditate habitabunt, id est perseueranter  manebunt animalia, id est illi qui sunt mansueti et simplices, sicut illa que uulgariter dicuntur animalia, boues scilicet, et non cuiusque modi animalia, sed tua, id est tui fidem et dilectionem habentia, et iugo tue subiectionis subdita sicut animalia iugo subiici idonea sunt. Multi namque sunt qui tametsi mansueti uideantur, iugo tamen Dei non subiiciuntur. Per hoc autem innuitur quia illi qui non sunt animalia Dei, non sunt in eius hereditate. Ostendit autem doctrinam Dei non esse bonis austeram, ut nolentes recipere ad eam attrahat, sic: Dico quod pluuiam segregabis hereditati tue, que non erit ei austera, sed tu Deus parasti, id est parabis illam pluuiam pauperi, id est ad opus pauperis hereditatis, scilicet que pauper erit spiritu. Et in  dulcedine parabis, id est ita ut sit ei dulcis. In dulcedine dico tua, id est a te data, ac si dicat: Illam etiam dulcedinem a se non habebunt, sed a te. Et per hoc eam humiliat, ne a se boni aliquid esse existimet. Ostendit quoque predicatores doctrinam per liberum arbitrium a facie Dei non suscipere, sed a Dei dono habere, ut per hoc eos humiliet, et ut addat sic: Dixi quod celi stillabunt pluuiam a facie Dei, quam tamen a se non habebunt, sed Dominus dabit uerbum predicationis, quam superius pluuiam uocaui, euangelizantibus, id est predicatoribus, quos celos uocaui. Et illud uerbum dabit cum uirtute multa, id est cum multiplici miraculorum uirtute, ut non solum in predicatione potentes sint sed etiam in miraculis: et per hoc etiam exponit quid  uocauerit pluuiam, et quos celos. Dominus dico, rex uirtutum 241 dilecti dilecti existens, id est rector ipsorum euangelizantium, qui per emphasim dicentur uirtutes Christi, dilecti a Deo Patre, secundum quod Deus, cum ei sit consubstantialis, et dilecti, quod homo cum futurus a peccatis omnibus sit immunis. uirtutes dicentur, eo quod omni uirtute pleni erunt, et hoc est ac si diceret, dabit euangelizantibus et potentiam predicandi, et miracula faciendi, et plenitudinem uirtutum: quia hec tria ad Ecclesie instructionem erunt utilia. Non enim eorum predicationi crederetur, nisi miracula operarentur. Si uero et bene predicarent, et miracula operarentur, et, uirtutibus carentes, male uiuerent, magi  uiderentur, et sic eis minime crederetur.

Dabit igitur et predicare, et miracula agere, et bene uiuere Et non tantum dabit uerbum euangelizantibus, et non tantum Rex erit uirtutum ne deficiant, sed et dabit diuidere spolia, id est dabit potestatem distribuere alios fideles, qui erunt spolia ablata diabolo per ipsos euangelizantes, ut alios faciant diuerso modo in Ecclesia prelatos, alios uero subiectos. Dico dabit diuidere spolia, et hec diuisio erit speciei domus, id est ad opus speciei Ecclesie, scilicet ut Ecclesia que domus Dei est speciosior sit, propter diuersitatem filiorum suorum. Iuxta quod Apostolus dicit: »Quosdam posuit Deus in Ecclesia, primum apostolos, secundo prophetas, tertio doctores, deinde uirtutes .«  Facit autem apostropham ad ipsa spolia, adhortans ut dormiant inter medios cleros, ostendens quam utilitatem inde habebunt, sic: Dixi quod dabit eis diuidere spolia. Et, o uos spolia, ut sitis species domus Dei Ecclesie, dormite inter medios cleros, id est, quiescite ad modum dormientis inter mediatos cleros, quod est dicere: Sic quieti estote, ut sitis in medio duorum clericorum. Mediata namque dicimus, que media habent. Clerus electio interpretatur. Ponitur ergo clerus, et pro multitudine filiorum huius mundi, qui terrena magis quam celestia eligunt, et pro multitudine ciuium supernorum, qui a Deo electi sunt. Siue clerus pro bonis temporalibus ponitur, que a terrenis eliguntur, et pro bonis celestibus, que a uiris sanctis eliguntur. Fideles  autem illi dicuntur dormire inter medios cleros, id est quiescere in medio harum duarum electionum, scilicet temporalium bonorum et celestium, uel in medio secularium uirorum et ciuium celicorum, qui iam egressi electionem terrenorum bonorum et iam spreta conformitate secularium uirorum, cum bene uiuendo ad celestia bona tendant, et ad consortium ciuium supernorum, non tamen properant murmurando de dilatione electionis, quam exspectant: neque reuertuntur ad secularem electionem, quam iam egressi sunt et spreuerunt, sed in medio harum duarum dormiunt, id est quiescunt bene uiuendo, sic ut ad spretam non redeant, et ad eam quam exspectant patienter non preproperent. Tunc autem preproperarent, si ante tempus a Deo  dispositum, ad eam se non attingere dolerent uel sic adaptatur littera, ut sententia sit eadem.

Dormite id est quieti estote, non preproperantes existendo inter medios cleros, id est, inter collectiones fidelium, que sunt cleri, id est electe a Deo, et sunt medii cleri, inter terrenum clerum et celestem clerum quiescentes; ut iam terrenum reliquerint, et ad celestem nondum peruenerint. Et hoc totum est, ac si diceret: Dormite existendo inter collectiones iustorum, qui sunt cleri medii, inter duos cleros terrenum et celestem.

Nam si dormiatis inter medios cleros, id est, si non murmurantes, non preproperantes, sed dormientes, id est patienter exspectando, quiescentes maneatis  in medio duarum electionum, temporalis scilicet et celestis: eritis deargentate penne columbe, id est eritis sublimantes Ecclesiam bona uita et oratione, et etiam predicatione uestra ad similitudinem pennarum, uolucrem sublimantium, dum eam per erem deuehunt. Columba quidem Ecclesia dicitur, eo quod simplex sit et sine felle blasphemie 242 in Deum et in proximum, ad similitudinem columbe, que auis simplex est et sine felle. Iuxta quod de ea Sponsus in Canticis testatur: »Una est columba mea « etc. Et tales penne que erunt deargentate, id est argentee, scilicet in constantia perfectissimi eritis, ut per ictus tribulationum, ne deficiatis: sicut merum argentum ad ictus non crepat mallei. Et non solum penne  eritis sed etiam posteriora dorsa eius, scilicet Ecclesie. Intransitiue dictum est, ac si diceret: Eritis tales posteriores in Ecclesia, qui eritis dorsum, id est digni quibus imponatur onus regiminis Ecclesie: quasi posteriores partes corporis, quas nos dorsum dicimus, et habiles sunt ad onus deferendum, quod est ac si diceret: Eritis dorsum Ecclesie, id est digni prelatione Ecclesie, scilicet digni ut episcopi sitis uel presbyteri, et ceteri in Ecclesia prelati, qui subiecta Ecclesie membra predicatione et exemplo bone uite, et oratione uestra portetis. uos dico in pallore auri abundantes, id est in pallido auro, scilicet in perfectione uirtutum, que designatur per pallidum aurum, quod perfectius est illo auro, quod album nimis est, uel rubrum  sicut cuprum; quod est dicere: Merito eritis prelati Ecclesie, quia eritis perfecti in omni uirtute.

uel sic uersus iste exponitur: O spolia dormite inter medios cleros, id est, usque ad dormitionem mortis, studendo moramini inter cleros, id est inter multos libros ueteris et noue legis, et non inter omnes libros, cum multi eorum sint apocryphi, sed inter medios, id est inter illos qui sunt communes catholicis uiris et auctorizabiles, qui a papa Gelasio bene numerantur. Medium pro communi ponit, quia res que in medio circumstantium ponitur solet eis esse omnis. Clerum quidem dicimus usualiter clericorum multitudinem. Ideoque cleros hic ponit pro multitudine librorum utriusque legis. Et non hic denotatur interpretatio uocis huius, que est  clerus. Et bene ponit inter, ac si diceret: Usque ad dormitionem studete in auctorizabilibus libris, sic ut sitis inter eos, id est in medio eorum confirmantes alteros per alteros: nouos scilicet per ueteres, et ueteres per nouos. Dico dormite; nam si dormiatis inter medios cleros, id est si usque ad dormitionem studeatis in medio auctorizabilium librorum, eritis penne columbe, id est sublimatores Ecclesie, hoc non mutatur, et tales penne que eritis deargentate, id est habentes argentum, scilicet intellectum ad litteram qui nitidus est ut argentum, et non solum penne deargentate, sed etiam posteriora dorsi eius, scilicet Ecclesie, eritis, id est digni ad onus regiminis Ecclesie deferendum; hoc quoque non mutatur.  uos dico in pallore auri abundantes, id est in pallido auro, scilicet in mystico intellectu, quem Greci anagogen dicunt, qui per pallidum aurum, quod reliquo omni auro perfectius est, designatur eo quod longe sit perfectior intellectu illo qui ad litteram est; quod est ac si diceret: Digni eritis ut penne sitis Ecclesie, et dorsum, cum et intellectu ad litteram, et mystico abundaueritis. Habent autem quidam expositores, in uirore auri, iuxta quos sic exponitur: Si dormiatis inter medios cleros, id est in medio auctorizabilium librorum, eritis penne columbe, id est sublimatores Ecclesie. Hoc non mutatur. Et deargentate penne: in hac sententia proprie ponitur deargentate. Deargentatum enim dicitur quod, cum exterius habeat argentum, interius aliud habet.

 Sic ergo exponitur: Exterius in ore claram et resonantem facundiam habebitis que per argentum designatur, quod clarum est et nitidum, et melius omni alio metallo resonans, et non solum penne, eritis, sed et posteriora dorsi eius Ecclesie, id est latores regiminis eius. Hoc etiam non mutatur. uos dico abundantes in uirore auri, id est in uirore procedente ex auro, scilicet in caritate, que semper in unoquoque fideli uiridis est, et nunquam marcida, que procedit ex interiori sapientia, que perfecta est ut aurum et pretiosa. Dicitur quidem a multis quia aurum optimum aliquando colorem habet uirori uicinum. uel sic: Eritis penne deargentate, id est sublimatores nitidi in omni uirtutum et operum perfectione, sicut argentum, et hoc in hac uita, et in futura  243 eritis posteriora dorsi eius, id est portitores eius Ecclesie in pallore auri, id est in pallido auro scilicet in perfecta beatitudine, que per pallidum aurum quod perfectum est accipitur, id est eritis tales filii eius Ecclesie, qui in futuro magnum et grauidum pondus eterne beatitudinis in uobis deferetis, ad modum dorsi quod onus defert; quod est dicere: Et hic nitore uirtutum, et operum, et predicationis Ecclesiam sublimabitis, et in futuro premium beatitudinis eterne deferetis. Notandum, quod in superioribus omnibus sententiis postquam eos pennas dixit, non superfluo dixerit eos dorsum. Multi namque sunt penne, id est bona uita sua sublimatores Ecclesie, qui non sunt dorsum, id est prelati. In hac autem ultima sententia pennas et  dorsum esse diuersa perpatens est, cum unum in presenti accipiatur, penne scilicet, aliud uero in futuro, hoc est dorsum. uersus autem qui sequitur, scilicet dum discernit, etc., duobus modis continuatur, sic tamen ut expositio non mutetur. Nam si accipiamus cleros pro duabus electionibus, terrena scilicet et celesti, sic continuatur: Dixi dormite inter medios cleros, id est quieti estote in medio duarum electionum, et si dormiatis, ostendi quod inde sitis assecuturi. Non est autem horarie dormiendum, sed tandiu dum, id est quandiu rex celestis, id est Deus Pater, discernit reges super eam columbam, id est ordinat multos prelatos super Ecclesiam, ut dominentur ei bona dominatione regendo  eam; quod est dicere: Tandiu est dormiendum, quandiu hec presens uita durat, in qua Deus discernit reges super eam. Per hoc autem ipsos prelatos subiectis commendat, cum a Deo dicit eos super subiectos ordinari.

Notandum, quod nulli dormient inter cleros per totam hanc uitam, cum non sint semper in hoc mundo uicturi, sed quantum ad omnes dictum est. Inter omnes enim hanc dormitionem complebunt, non unusquisque totam, sed unusquisque partem in statu suo. Unus quidem uiginti annos, alii uero triginta; alii autem magis, alii minus, et sic de generatione in generationem succedendo; et unusquisque in statu suo dormiendo per totam uitam istam dormient inter medios cleros. Si uero cleros accipiamus  pro librorum multitudine ueteris et noue legis, sic continuatur: Dico eritis penne, et hoc tandiu, dum rex celestis discernit reges super eam, id est per totam hanc uitam eritis penne, unusquisque scilicet in suo statu de generatione in generationem. Qui reges dealbabuntur niue, id est puritate et candore fidei, que per niuem bene denotatur, eo quod res candidissima est; in Selmon, id est per Christum, qui congrue per Selmon accipitur. Selmon enim interpretatur umbra. Per umbram quippe refrigerium intelligitur, cum umbra laborantes estu refrigerare soleat. Unde per Selmon Christus denotatur qui umbra est perfecte refrigerationis. In hoc autem prelatos humiliat, ostendens non per se dignos esse ut reges super Ecclesiam discernantur; sed per  Christum, a quo prius fidei candore dealbantur. Diceret aliquis: Eritne Christus potens eos dealbare? ad quod sic addit: erit utique. Christus enim erit mons Dei Patris, id est sublimatus a Deo Patre in omni potentia. Iuxta quod in Euangelio dicitur: »Dedit ei omnia Pater in manu :« Et talis mons qui erit mons pinguis, id est redundans pingui et perfecta sapientia, qua suos nutriet et confortabit ad modum pinguis montis, qui inhabitantia in se animalia pinguibus pascuis suis impinguat et confortat. Et cum sit pinguis in sapientia et doctrina, quantum ad perfectos, erit mons coagulatus, id est lacteus, quantum ad minus perfectos, scilicet nutriens eos parua doctrina, ad modum pueri, qui lacte nutritur. Coagulum quidem  proprie lactis est. Unde per coagulatum, lacteus conuenienter accipitur.

Et cum sit mons pinguis, quantum ad perfectos, et mons coagulatus, quantum ad imperfectos, erit etiam mons pinguis, quantum in se, id est abundans omni perfectione sapientie et uirtutum. Et cum iste solus sit futurus mons pinguis: ut quid uos Iudei suspicamini, id est suspicaturi estis, montes coagulatos esse hunc montem 244 pinguem. Iniuste utique estis suspicaturi. Hoc autem correctiue ponit, ac si diceret: Multi erunt sancti, qui pre nimia sanctitate sua putabuntur esse ille pinguis mons Christus, sicut Ioannes, Ieremias, et ceteri tales, sed tamen erunt coagulati montes, non pingues, ad comparationem  eius, id est erunt lactei, parui scilicet in doctrina et sapientia ad comparationem eius. Quos igitur, cum sint coagulati, nolite suspicari esse illum pinguem montem. Dico quod Selmon mons pinguis erit, et adeo pinguis quod mons erit in quo beneplacitum est Deo, id est bene placebit Deo ex toto, ut in nullo displiceat, ac si dicat: Quamuis in montibus aliis placeat Deo, in eorum sanctitate tamen erit aliquid in quo ei displiceat. Nemo enim mundus a sorde, nec infans cuius unius diei uita super terram. Sed cum iste pinguis mons a peccato futurus sit immunis, in eo bene placebit per omnia Deo Patri. Iuxta quod idem in Euangelio testatur: »Hic est Filius meus dilectus, in quo mihi complacui .« Hoc est ac si diceret: In perfectione cuius montis  bene placebit Deo, et etiam bene placebit Deo Patri habitare in eo monte pingui, et uere placebit ei habitare in eo monte, scilicet in Dominico homine. Etenim habitabit in eo in finem habitationis, id est in perfecta habitatione, scilicet ut ei personaliter uniatur, et sic in eo habitet in perpetuum. Hoc autem quod dicit, etenim habitabit in finem, determinatio est qualiter inhabitabit. Facta adhortatione ad spolia, et facta commendatione montis pinguis, reuertitur ad hoc quod agere incepit de predicatoribus, et Ecclesie constitutione. Et in primis ipsos apostolos commendat, ut subiectos eis, magis subiectos et obedientes faciat, et hoc sic dicit: Dixi quod Dominus dabit uerbum euangelizantibus, qui accepto uerbo cum multa uirtute, erunt currus Dei, deferentes  Deum in notitiam hominum cum concordia predicationis, sicut currus ab equis concorditer tractus fert aliquem. Tametsi namque predicator a predicatore in littera diuersa sonare uideatur, in eorum tamen sententia, concordia est intellectus. Currus dico existens multiplex decem millibus, quod est dicere: Collectio illa predicatorum, multos habebit predicatores, decem millia scilicet, id est tales qui iuste denotantur per hunc numerum, qui est decem millia, scilicet qui perfecti erunt in sanctitate et in fide solidi ad similitudinem huius numeri, qui est decem millia, qui ab arithmeticis dicitur perfectus et solidus, eo quod in solidum corpus uideatur excrescere, in corpus scilicet quantitatem, non in corpus substantiam, quod uidelicet corpus ex superficiebus  componi dicitur, que iterum superficies ex lineis constituuntur. Ponatur centum iste numerus, ut linea, et multiplicetur centum per denarium numerum, et dicatur: decies centum fiet mille, qui quasi superficies ab arithmeticis dicitur ex decem lineis composita, scilicet ex decies centum. Multiplicetur quoque superficies hec, que est mille, per denarium et centenarium numerum, et dicatur centum decies decies, quod est dicere: Decies mille, fiet decem millia, quod solidum corpus est, ex decem superficiebus compositum, scilicet ex decem millibus. Perfectus autem est, cum ultra millenarium numerum altior numerus nequaquam inueniatur. Cum sic igitur perfectus sit iste numerus, et solidus,  rectissime per decem millia, predicatores accipiuntur, qui in uirtute et opere, et in fide erunt solidi.

Et illa millia erunt letantium, id est illi multi predicatores, perfecti et solidi erunt letantes in tribulationibus, non deficientes timore ipsarum tribulationum. Et ideo letantia erunt illa millia: quia Dominus erit in eis spiritaliter in Sina, id est in tentatione tribulationum, ne deficiant. Sina quippe tentatio dicitur, scilicet in sancto erit in eis, id est in sanctitate, ut eos sanctos faciat, et constantes in ipsa tentatione, iuxta quod idem in Euangelio testatur »Ecce ego uobiscum sum omnibus diebus usque ad consummationem seculi .« Ostendit autem quomodo fient currus, faciendo apostropham  245 ad Deum cum gratiarum actione, sic: Dixi quod fient currus, et per hoc fient currus: et habitabis in eis in Sina in sancto, quod ascendisti in altum, id est ascendens in celum secundum quod homo. Nam secundum quod Deus, non es localis, et per ascensum tuum, mittendo Spiritum sanctum in eis, fient currus tuus. Nisi enim abires, Paracletus, ad eos non ueniret . Et tu ascendens cepisti captiuitatem, id est capies tecum et duces sanctos patriarchas et prophetas, qui ante aduentum tuum morientes, captiui in inferno detinebuntur, quos resurgendo inde educes, et ascendendo tecum deduces. Per hoc autem uiuos allicit ad obediendum sibi, ut et ipsi deducantur. Non solum autem captiuitatem capies, sed etiam in hominibus, id est inter  illos qui erunt homines adhuc in carne uiuentes accepisti, id est accipies dona, quod est dicere: Ex hominibus quosdam accipies per doctrinam currus tui, qui erunt dona tua, a tuo tibi scilicet Patre donandi. Hoc autem ostendit a parte, sic: uere accipies quosdam ex hominibus, qui erunt dona tua.

Etenim accipies, o Dominice homo, non credentes inhabitare Dominum Deum, scilicet quosdam ex Iudeis, qui erunt non credentes inhabitare in te Dominum Deum, qui hoc dicturi sunt uerbum: »Hic homo non est a Deo, qui Sabbatum non custodit .« Per hanc autem partem de Iudeis innuit, quod etiam de gentibus partem accipiet. Facit autem apostropham ad auditores, enuntians  salutem per Dominum futuram. Sic dixi, quod Dominus iehsu ascendit in altum, et accipiet dona in hominibus, et ipse benedictus Dominus, id est exaltatus Dominus existens, die, id est per illuminationem glorie sue, que per diem accipitur, eo quod illuminat fideles, ad similitudinem diei mundum illuminantis: Quotidie, id est assidue de die in diem, faciet nobis prosperum iter salutarium nostrorum, id est saluationum nostrarum; quod est dicere: Illuminatio eius nobis erit iter ad saluationes, id est ad peccatorum remissiones, et ad uitam perpetuam obtinendam, id est illuminatio glorie eius saluabit nos a peccatis, et ad uitam reducet. Cum dicit nobis, adiungit se fidelibus noue legis,  ostendens se iam fide Ecclesie membrum esse, ac si dicat: Et me ante tempus plenitudinis existentem, et fidem eius habentem et illos quos in tempore plenitudinis assumet, saluos faciet a peccatis, illuminando nos gratia sua spiritali, et ad uitam quam amisimus reducet. Nullus enim adeo sanctus exstitit, qui ante tempus plenitudinis a peccatis originalibus saluaretur. Et bene ponit quotidie prosperum iter faciet; quotidie namque fideles per gratiam Dei ueniunt ad saluationem, unusquisque in suo statu. Dominus dico existens Deus noster, cui facimus locum deitatis in nobis obediendo, et nos ipsi subdendo, et existens Deus saluos faciendi, potens, id est qui potens erit ad saluandum nos. Et hoc idem est quod superius posuit, prosperum nobis  iter faciet salutarium nostrorum; sed ad Dei laudem magnificandam repetitum est, et quamuis potens erit ad saluos suos faciendum, tamen exitus Domini illius, reuera et antonomastice Domini existentis, erit exitus mortis. Quod est dicere: Exiet ad gloriam resurrectionis et immortalitatis per mortem. Iuxta illud: »Oportebat pati Christum et resurgere, et ita intrare in gloriam suam ;« ac si dicat: Ne existimetis eum impotentem, quia morietur; nam per mortem exibit ad gloriam. Et per hoc innuit quia et fideles exibunt per mortem similiter ad gloriam. Et in hoc innuit non debere eos contristari de hoc quod sunt morituri.

Cum uero bis dicit Domini Domini, ad laudem eius hoc facit: ac si dicat: Illius Domini dicit, qui  antonomastice Dominus est, cui omnis creatura subdita est. Quia uero dixerat eum moriturum, ne aliquo modo uideretur eum depressisse, commendat eum sic: Dico quod exitus Domini erit mortis exitus. uerumtamen Deus existens, ipse qui Dominus simpliciter credetur, confringet capita inimicorum suorum, id est confringet potestatem spirituum malignorum, qui sunt capita infidelium, qui inimici Dei sunt. Et digne quidem capita infidelium dicuntur, quia eis dominantur, 246 sicut caput membris omnibus dominatur. Quod est dicere: Auferet malignis spiritibus potestatem, ne illis qui modo ei male uiuendo inimicantur, dominari possint. Et confringet uerticem capilli per ambulantium in delictis suis, id est superbiam leuitatis eorum qui perambulant  in delictis suis, id est perseuerant eundo de delicto in delictum. Quod est dicere: Per hoc confringet in eis capita, id est potestatem capitum, quod confringet in eis superbiam, que procedit ex eorum uanitate, per quam eis capita dominantur. uertex quidem quia alta pars est in homine, recte superbiam designat, que plus nimio mentem exaltat. Capillus uero quia leuissima res est, et omni uento facillime cedens, pro uanitate competenter accipitur. Hoc autem ab auctoritate ostendit, sic: uere Dominus confringet inimicos, conuertendo eos ad se.

Nam Dominus dixit hoc mihi interius, spiritali reuelatione, Ex Basan, id est ex confusione conuertam  quosdam, id est conuertam quosdam ad me de inimicis meis: propter Basan, id est propter confusionem quam in se habebunt, de peccatis suis uerecundando et gemendo. Basan quippe confusio dicitur. Cum dicit ex Basan, illud ex causatiue ponitur. Ostendit autem per partes quos conuertet, addendo sic, scilicet conuertam in profundum maris existentes, id est illos qui profundi erunt in amaricatione uitiorum. Per hanc uero partem innuit quia multo magis conuertet quosdam, nondum existentes in profundo maris. Facit autem apostropham ad Deum, cum gratiarum actione, sic: Dixi o Deus, quod conuertes et confringes inimicos, et usque adeo confringes, ut pes tuus intingatur in sanguine, id est inimici facti pes tuus, id est discursores  tui qui te per mundum discurrentes confitebuntur, intingantur in sanguine martyrii. Exprimit autem ad quod efficientur pes cum subdit: Pes dico ex inimicis factus, lingua canum tuorum. Imtransitiue dictum est, ac si diceret: Qui discursores ex inimicis efficientur linguosi tui canes: et hoc a teipso, non a libero arbitrio suo. Quod est dicere: Facies eos similes linguosis canibus, qui fidelia animalia sunt dominis suis, et inimicis oblatrantes, ut ipsi similiter tibi fideles, hereticis et omnibus infidelibus oblatrent, ubique gentium discurrentes, et doctrine semina spargentes, pro qua etiam non dubitabunt intingi in sanguine martyrii. Quia uero pede curritur, pes pro discursoribus haud incongrue sumitur. Per hoc autem intingentur in sanguine quia uiderunt  ingressus tuos, id est uidebunt gressus tuos, Deus, id est quod tu per mortem gradieris. Ideoque tui exemplo intingentur. In alia translatione habetur: uiderunt itinera tua. Qua de re et ingressus pro gressus positum esse colligimus. Ne uero inconueniens uideretur eum Deum esse, et per mortem gradi confirmat hoc, ad instructionem auditorum, apostropham ad eos faciendo, sic: Dico quod uidebunt gressus tuos. Et uere, o auditores, gressus tales erunt Dei mei, regis mei, qui est, id est habitabit in sancto Dominico homine; ac si dicat: uerbum Dei Deus meus existens cuicunque Deus non uideatur et rex meus, secundum quod in sancto erit, gradietur per mortem, id est sanctus ille ipsi personaliter unitus morietur. Quod est ac si dicat: Deus uerbum  dabit eis exemplum moriendi gradiendo per mortem. Et ideo adhuc intingentur in sanguine, quia preuenerunt principes, id est apostoli, qui principes erunt Ecclesie, preuenient eos in intinctione sanguinis. Quod est dicere: Non solum Deus dabit eis exemplum intingendi, sed et apostoli qui prius intingentur.

Quoniam autem dixerat eos principes, ne uiderentur de principatu suo superbire, addit: principes dico coniuncti psallentibus, id est qui coniungentur minoribus fidelibus bene operantibus, ut cum eis sint unum corpus Ecclesie, sic. Quod est dicere: Non dedignabuntur coniungi subditis, ut unum sint cum eis, sed una collectio cum eis erunt. Exprimit  autem quibus psallentibus coniungentur, cum subiungit, scilicet erunt in medio iuuencularum tympanistriarum, id est erunt existentes inter illos fideles, ut sint una collectio cum eis, qui iuuencule 247 dicentur, eo quod in fide iuuenes erunt, id est nouiter ad fidem accedentes. Tympanistrie uero dicuntur, eo quod in tympano Deum laudabunt, id est carnis mortificatione, que tympanum intelligitur: quod musicum instrumentum est mortuorum animalium pellibus inuolutum. In hoc autem dant exemplum humilitatis, ne aliquis in Ecclesia prelatus contra subditos extollatur. Tympanistrias quidem subditos fideles feminine dicit, eo quod imperfectiores sunt apostolis in sanctitate, sicut femininus sexus imperfectior et debilior est masculino.  Faciendo uero apostropham ad eos quos superius uocauit Dei pedes et linguosos canes, adhortatur ad benedicendum Deum, habitando in communitate Ecclesie, non superbe diuidendo se ab ea, quod Deo esset ingratum, quandoquidem principes coniuncti erunt iuuenculis. O uos conuertendi ex Basan futuri pedes Dei, nolite superbire de hoc quod pedes eritis, sed in Ecclesiis, id est in communitate Ecclesiarum de Iudeis existentes, quas iuuenculas uocaui, benedicite Domino Deo, id est laudate illum Dominum, qui Deus est potens remunerare laudem uestram, laudate scilicet uoce, uita, et pro eo moriendo. Dico benedicite Deo, quod benedicere procedat de fontibus Isrel, id est de exemplo fontium, id est Ecclesie, scilicet laudate eum in communitate  Ecclesie de Iudeis persistendo, sicut apostoli, qui dicuntur fontes Ecclesie, eo quod eam doctrina sua potant. Nihil enim proficeret bene facere, si superbiendo discederetis ab Ecclesie collectione. Iuxta quod Apostolus testatur: »Si tradidero corpus meum ita ut ardeam, caritatem autem non habeam, nichil mihi prodest .« Tunc quidem discederetis ab Ecclesia, si uos solos sanctos esse iudicantes, illos de Ecclesia iudicaretis esse solummodo peccatores et indignos conuersatione uestra, et sic caritatem erga eos non haberetis.

Diceret aliquis: Qui erunt fontes illi? Ad hoc autem sic respondet, ibi, id est inter illos fontes erit Beniamin adolescentulus, id est Paulus qui erit de  tribu Beniamin, sicut idem testatur ad Philippenses. »Ego circumcisus octaua die ex genere Isrel de tribu Beniamin ,« etc. Dicitur autem Paulus adolescentulus, eo quod ultimus apostolorum ad fidem uenerit: non quod in fide et sanctitate imperfectior exstiterit, qui ideo abortiuum se testatur sic: »Nouissime omnium tanquam abortiuo uisus est, et mihi .« Dico quod Beniamin, id est Paulus est futurus inter apostolos: et hoc in mentis extasi, id est per excessum mentis, scilicet extasim mentis in qua erit pergens Damascum, quando circumfulgebit eum lux de celo, sicut in Actibus apostol. legitur . uel sic: Beniamin erit ibi existens in excessu mentis, id est  qui erit in contemplatione secretorum celestium scilicet cum rapietur usque ad tertium celum, et audiret arcana uerba que non licet homini loqui . uel sic: Beniamin erit ibi, et hoc in excessus mentis hominum, id est in stupore. Stupebunt enim multi eius conuersionem audituri, cum prius Ecclesie persecutor futurus sit. Et ibi etiam, id est in collectione fontium Isrel erunt principes Iuda, et principes Zabulon, et principes Nephtalim, id est ceteri apostoli, quorum quidam erunt de tribu Iuda, quidam de Zabulon, quidam uero de Nephtalim. De his enim tribubus uolunt quidam expositores apostolos fuisse, et si forsitan scriptum alicubi non habeatur. Quod hic denotat Propheta ad euidentiam prophetie sue. uel per Iudam qui confessio  dicitur, fides accipitur; ex qua confessio Dei generatur. Per Zabulon autem qui fortitudo sonat, spes intelligitur, que fortes in passione fideles facit. Per Nephtalim uero que dicitur dilatatio, caritas denotatur, que usque ad inimici etiam dilectionem dilatatur. Apostoli quippe principes fidei, spei et caritatis Ecclesie exstitere, cum ista tria habenda esse predicauere. Principes dico futuri duces illorum scilicet Isrel, id est Ecclesie totius. Illorum autem etsi casus pluralis sit, ad Isrel, qui singularis casus est congrue refertur. Est enim in sensu pluralis, in litteratura singularis.

Enuntiata 248 Ecclesie constitutione, orat Deum Patrem ut officio Filii istud quod prophetizauit compleatur, sic: Dixi quod gentes turbabuntur, et  terra mouebitur, et Deus confringet capita inimicorum, et conuertet eos ex Basan: et cetera talia que predixi fient. Et ut hec omnia compleantur, Manda Deus Pater hoc uirtuti tue, id est impone hoc officium Filio tuo, qui per emphasim erit uirtus tua, per quem diabolum mirabiliter expugnabis. Et postquam hec per Filium compleueris, confirma hoc quod operatus es, id est quod operatus es in nobis. Quod est dicere: Constitue Ecclesiam ex utroque populo, et perfectam fac in omni sanctitate, et post eam confirma, ne deficiat. Cum dicit nobis, confert se in Ecclesiam futuram, quia fide iam Ecclesie membrum erat. Dico, manda, id est impone negotium constitutionis Ecclesie Filio tuo: Incipiens a templo sancto tuo, quod est in Hierusalem, id est  incipiens constituere ipsam Ecclesiam ab illis conuertendis, qui existentes in Hierusalem, id est in Iudaico populo, erunt templum sanctum tuum, in quibus fidelibus factis spiritaliter habitabis. Quod est dicere: A Iudeis sit principium Ecclesie. Hierusalem uero quia ciuitas est in Iudea, pro Iudaico populo congrue sumitur. Et si hoc Filio mandaueris, tibi offerent reges munera, id est multi ex gentibus et Iudeis reges sui ipsius facti, offerent sese tibi munera, ut suas uoluntates postponendo, se tibi subiiciant, et tibi soli obediant. Preuidens autem Propheta in Ecclesia multas hereticorum seditiones esse futuras, orat Deum ut eas compescat sic: Non solum oro ut mandes hoc negotium uirtuti tue, sed cum uideam hereticos multos in Ecclesia futuros,  qui recte fere dicentur, eo quod feroces erunt et irrationabiles, et fidelium deuoratores ut fere, oro, increpa, id est increpatione predicatorum tuorum conuince, feras arundinis deuoratrices, id est diuine Scripture, quam corrumpunt interpretando sinistre: que Scriptura recte per arundinem accipitur, quia arundine antiquorum erat scribere. Quasdam, scilicet increpa, ut conuertantur: quasdam uero non conuertendas, sic ut manifestentur, ne ultra decipiant. uel feras deuoratrices arundinis, id est illorum fidelium, qui leues et instabiles erunt ut arundo, et qui omni uento doctrine circumferentur.

Necesse quidem erit ut increpes. Nam congregatio  taurorum, id est hereticorum qui dicentur tauri eo quod superbi erunt ut tauri qui ceruicosi sunt, erit in uaccis populorum fidelium, id est in iam dictis fidelibus, qui debiles erunt ad modum uaccarum, que debiliores sunt tauris. Quod est dicere: Multi erunt heretici, qui sibi multos idiotarum conformabunt. Ne uero uideretur Deus eos permittere dominari, sine omni suorum utilitate, quod inconueniens existimaretur, addit: Ad hoc scilicet in uaccis populorum, ut excludant a massa idiotarum eos qui probati sunt, id est perfecti in argento, id est in Scriptura, que nitida est ut argentum; uel in argento, id est in facundia bene resonanti, ad modum argenti. Quod est dicere: Ut per eorum separationem a fidelibus sapientibus, appareant et  manifestentur ipsi fideles, in Scripturarum scientia et in eloquentia probati. Qui aliter non manifesti fierent, iuxta quod Apostolus asserit: »Oportet hereses esse, ut qui probati sunt, manifesti fiant in uobis .« Excludant, pro manifestent, per similitudinem ponit a similitudine scilicet illius, qui, cum alicubi sit inclusus, non apparet; si uero excluditur, apparet statim et fit manifestus. Notandum quidem quod maiores hereticos feras dicit, illos scilicet qui magistri sunt errorum, eo quod immites sunt ad modum ferarum. Non solum autem oro increpari feras, sed etiam oro: dissipa gentes que bella uolunt, id est conuince minores hereticos, discipulos maiorum. Quos gentes ideo dico, quod multi erunt. Dico, dissipa, id est diuide scilicet ut  quosdam sic conuincas ut conuertantur; quosdam autem perdendos, solummodo ut manifestentur. Et merito dissipabis, quia non uolunt pacem, sed seditiones in Ecclesia et bella. Et ita erit. uere feras increpabis et gentes 249 dissipabis predicatores, qui legati tui erunt. Nam uenient legati ex Aegypto, id est ex massa peccatorum in peccatis tenebrosorum, qui per Aegyptum competenter accipiuntur; Aegyptus quippe dicitur tenebre. Quod est dicere: Multi ex peccatoribus legati tui facti, uenient ad hoc ut predicent. Et priusquam Aegyptus legatos habeat, Aethiopia, id est Aegyptus preueniet, id est ante festinabit dare manus eius, id est manus suas Deo, id est massa tenebrosorum saluanda festinabit  se Deo subdere per fidem, a similitudine illius, qui cum subditus cuiuslibet efficitur, manus suas dat illi. Aethiopia quidem illud idem hic significat quod Aegyptus, non quod ei eadem sit interpretatio, sed quia Aethiopie coloni nigerrimi sunt. Adhortatur uero omnes fideles psallere Deo et cantare, contuitu omnium horum supradictorum, sic. Ergo quia hec omnia que predixi complebuntur, regna terre, id est uos omnes efficiendi regna Dei, ex terra, id est ex terrenis, cantate Deo Christo, id est laudate Deum cum cantico, id est iucunditate contemplatiue uite. Et qui non potestis cantare, psallite Domino, id est laudate Dominum, psalmo, id est bona operatione actiue uite. Hoc autem superius in hoc eodem psalmo dictum est, ubi dixit:  Cantate Deo, psalmum dicite nomini eius. Sed superius ad primitiuos dictum est, hic autem dicitur ad omnes fideles. Psallite, inquam, Deo, qui ascendit super celum celi, id est Deo qui secundum humanitatem ascendet super celum, id est super firmamentum celi erii complexiuum, id est complectens in se totum erem, terram mare et omnia que in eis sunt. Determinat quoque locum unde ascendit, ad fidei nostre confirmationem, sic: Dico ascendet celum et hoc ad orientem, id est uersus orientem, scilicet a monte Oliueti, qui Hierusalem oppositus est ab orientali plaga. uel ascendet, id est dignitate sua sublimabitur, usque ad orientem, id est usque ad hoc dignus erit ut personaliter uniatur uerbo Dei, quod in eternum et ineffabiliter oritur,  id est generatur a Patre. Dico, ascendet, ipse dico existens sublimis super celum superius celi inferioris complexiuum, id est dignior sublimioribus celi ciuibus, qui in potestate principatus sui minores spiritus complectuntur. Dico, psallite et cantate, et hoc faciendo date gloriam Deo, id est date gloriosam laudem Deo; non reputantes uos a uobis hoc habere, quod eam laudare potestis, sed ab eodem Deo. Alioquin gloriosa laus non esset. Et dignum est ut hoc totum faciatis. Ecce enim in presenti non diu tardabit, scilicet post presens seculum quod breuissimum est, ad comparationem Dei, dabit uoci sue, uocem uirtutis esse, id est faciet uocem suam esse uocem uirtuosam et potentem, dicendo: »Discedite a me, maledicti ,« etc., qui  in passione humilem uocem habebit, dicendo: »Tristis est anima mea ,« et cetera huiusmodi. Ac si dicat: Laudate eum qui potens apparebit in iudicio, nolentibus eum audire in humilis doctrine alloquio, ne uos tunc iuste damnet, si in eius laude fueritis neglectores. Et ideo adhuc date gloriam, quia tunc magnificentia eius erit super Isrel, id est ex superiori dispositione sua magnificabit in gloria electos ex Isrelitico populo, et uirtus eius erit in nubibus; id est beatitudo et potentia iudicandi mundum ab eo data in apostolis, qui sunt nubes, id est erunt Ecclesie complutores in hac uita. Iuxta quod dicit: »Sedebitis super sedes duodecim iudicantes duodecim tribus Isrel .« Non solum autem nubes et Isrel beatificando mirabilis apparebit, sed mirabilis Deus apparebit in omnibus sanctis suis, eos beatificando ex quocunque populo. Deus Isrel dico, id est Deus Iacob patriarche, non recens Deus. uel Deus Isrel, id est totius Ecclesie, que tunc erit uidens Deum. Exponit autem, in qua re mirabilis erit in sanctis suis, cum addit: Dico mirabilis, et in hoc quia ipse dabit uirtutem plebi sue, id est immortalitatem et impassibilitatem, que hic infirma est, eo quod sit passibilis et mortalis, et dabit fortitudinem plebi sue, ut ulterius non possit decipi et peccare. Ipse dico benedictus Deus existens, id est 250 exaltatus Deus; ac si dicat: Cum ipse exaltatus sit, In sublimitate diuinitatis sue potest utique plebem  suam in futuro exaltare, dando ei fortitudinem et uirtutem.



IN PSALMUM LXuIII.

Psalmi sexagesimi octaui titulus. In finem Psalmus pro his qui commutabuntur Dauid. Quod sic exponitur: Psalmus iste agit pro his, id est pro utilitate eorum qui commutabuntur Dauid Christo, id est commutati de uetustate Ade, conformabuntur nouitati Christi. Dico commutabuntur, et hoc in finem, id est in perfectam commutationem. Hic scilicet commutabuntur et conformabuntur ei secundum sanctitatem et innocentiam, prout eis erit possibile, in futuro uero secundum immortalitatem et impassibilitatem. Et bene quidem intitulatur psalmus: Agere pro utilitate eorum qui commutabuntur.  Cum et Christi resurrectio, futura sit causa huius commutationis; et cum Christus hic introducatur orans de constantia et de resurrectione. Orare etiam haud dubium est eum, pro suorum commutandorum utilitate. Ostendit quoque in hoc psalmo passionem suam, ut passione eadem redemptos obnoxios sibi reddat, et pro se patiendi exemplum tribuat. Agit insuper de inimicorum damnatione multimoda, ut suos ab eorum conformitate retrahat. In fine uero psalmi suos ad Dei laudem exhortatur, de quorum breuiter agit saluatione.

Saluum me fac, Deus Pater, faciendo constantem, et resuscitando. Et necesse est ut hoc orem, quoniam aque, id est Iudei intrauerunt, id est intrabunt  usque ad animam meam, auferendam. Quod est dicere: Ipsi qui diu uoluntatem, habuerunt mortem meam operandi, et non potuerunt, cum nondum esset tempus mee passionis a Deo dispositum, tandem intrabunt ad operationem passionis mee, usque, adeo ut etiam animam meam auferant, permissione hac a Dei dispositione accepta, a similitudine illius qui diu aliquo intrare desiderans, et non ualens, tandem intrare permittitur. Intrauerunt aque, a similitudine dicit: sicut enim aque nauem intrantes, nauem submergunt, ita et ipsi inimici passionis eius operationem ingressi, eum in mortem demerserunt. Unde etiam, scilicet quia eum in mortem demerserunt, aque dicuntur. Aquarum enim  est mergere. Siue aque dicuntur eo quod difflui sunt, et mouentes se ad omne nefas, more aque, que res mobilis est et difflua. Per hoc autem potestatem habebunt intrandi usque ad animam meam, quod infixus sum in limo profundi, id est, ego uerbum tuum, Pater existens, fixe et incommutabiliter unitus sum humane nature, que limus dicitur, eo quod terrena est, et secundum mortalitatem fragilis, et profundus limus, id est infimus, inferioris scilicet nature quam diuinitas. Profunda quippe res, infima est aliquando. Ideoque profundus sumitur pro infimo. Cum autem dicit infixus, quia immutabiliter unitus est, et firmiter humane nature intelligere datur. Illud namque quod immobile est et firmum, fixum uocari solitum est.  Bene uero non fixum, sed infixum ponit, quasi diceret interius fixum, ut innuat et se firmiter unitum esse, et humana natura latere, non uisibilem apparere. Et in hoc fidem nostram instruit, cum se Deum esse et hominem asserit. Et quoniam infixus sum, non est substantia, id est non erit mihi subsistentia Quod est dicere: Non subsistam, id est non uiuam; quin moriar, cum sic a Patre meo dispositum sit. In alia translatione habetur. Non possum consistere. uel sic: Et ideo saluum fac, quia infixus sum in limo profundi. Hoc autem per solam similitudinem ponitur, ac si dicat: Ideo necesse est ut me salues, quia similis ero infixo in limo profunditatis, qui, non ualens euadere, demergitur. Nam et ego in tribulationibus infigendus, non euadam, et  quia similis ero infixo, non erit substantia; hoc non mutatur: uel sic: Ideo intrabunt aque usque ad animam meam, quia infixus sum in limo profunditatis, id est quia ego existens conuersando inter Iudeos, qui sunt limus profundissimus, sum infixus, id est interius firmus 251 et constans in anima, ne eis conformer timore, etsi uidear exterius infirmus in carne. Limus quidem iure dicuntur, eo quod sordidi sunt in iniquitatibus, et cenosi, ad modum luti, quod cenosa res est et sordida Et bene quoque profunditatis limus dicuntur, eo quod in sorditate sua profundissimi sunt.

Quia uero dixerat eos esse limosos, uideretur alicui quod Deus eos naturaliter limum fecisset, et sic omnis culpa in eum transferretur, ipsis excusabilibus  existentibus. Quod intendit remouere, addendo sic: Et hoc quod sunt limus, non est substantia, id est non est aliqua natura a Deo in eis creata. Quod est dicere: Non creauit eos Deus limosos et sordidos, sed ipsi per iniquitates suas limosi et sordidi facti sunt. Dixi quod aque intrabunt usque ad animam meam. Et hoc iniuste sine aliquo merito meo malo. Ego namque ueni in altitudinem maris. Id est gratuita uoluntate accessi ad ipsos Iudeos, qui alti sunt et profundi in amaricatione peccatorum suorum. Et ueniendo laboraui ad hoc ut eos instruerem, clamans ad eos et predicatione et opere. Quod est dicere: Gratuita clementia ad eos ueni, et laboraui intento clamore predicationis et operum, ut  eos ad salutis uiam reducerem. Et ex opposito tempestas demersit me, id est ipsi facti tempestuosi. Scilicet in insurgentibus in me tribulationibus et blasphemiis, more tempestatis demergent me, id est de uita in mortem mergent. Mittit autem nos ad figuram historie de Iona, qui a maris tempestate demersus, et a ceto absorptus, post dies tres, ceto eum supra littus euomente, euasit . Sic et Dominus iehsu per tres dies in potestate Iudeorum existens, a quibus est in mortem demersus, post tres dies surrexit. Dico quod laboraui clamans. Et dum clamarem, rauce facte sunt fauces mee, id est fauces mee comparabiles erunt raucis faucibus, scilicet sicut ille cuius fauces rauce sunt non auditur, ita nec mea predicatio ab illis audita est. Et hoc totum  est, ac si diceret: Dignus sum saluari. Nam iniuste me occident, qui ad eorum salutis instructionem ueni, quem audire neglexerunt. Deprimendo quippe inimicorum partem, suam magis exaltare uidetur. Ut autem saluationis sue meritum augmentet, nimiam futuram esse tempestatem eum demersuram ostendit, cum sic addit: Dico quod demerget me tempestas, pro qua tempestate defecerunt oculi mei, id est deficient apostoli, qui dicuntur oculi, quia totum corpus meum, Ecclesiam scilicet, illuminent predicatione et uita. Sic uidelicet deficient, ut me solum relinquentes aufugiant. Dum hoc sit tamen quod ego spero in Deo meo; ac si dicat: Quamuis deficiant a me, tamen exemplum deficiendi non habebunt. Ego enim non deficiam, sed in Deo meo  cui pre ceteris obedio, spem resuscitandi habens, immobilis existam.

Et ideo necesse est ut me saluum facias, quia Iudei qui oderunt me gratis, id est Iudei qui odio me persequuntur gratuito, multiplicati sunt super capillos capitis mei, id est multi erunt super numerum eorum, qui capilli erunt mei capitis, eorum existentis, id est plures erunt quam discipuli mei, qui sunt ornantes me bona uita sua, sicut capilli caput ornant. Et non solum multi erunt, sed confortati sunt, id est fortes erunt et efficaces diuina permissione, inimici mei Iudei, qui persequuntur me innocentem. Hoc quod dicit confortati sunt, illud idem uidetur dicere quod superius, ubi dicitur intrauerunt aque, sed hic manifestius ponitur. Ideoque  repetitum est. Et tunc quando me persequentur, exsoluebam que non rapui, id est exsoluam penam rapinarum Ade et Eue, que non rapui, id est quas rapinas non feci. Rapere dicitur qui quod suum non est sibi assumere presumit. Rapinas itaque Adam et Eua fecerunt, quando per pomi comestionem se deificare putauerunt. Dico quod exsoluam penas alienarum rapinarum. Et hoc insipientia maxima esse uidebitur infidelibus ut, cum Deus sim, et innocens, mori uelim pro peccatis alienis. Sed tu, Pater, qui omnia conspicis, scis insipientiam meam, id est disponis hoc quod insipientia uidetur, quod potius 252 summa sapientia est. Unde Apostolus: »Quod stultum est Dei, sapientius est hominibus .« Dico quod non rapui. Iudei uero  putant me rapinam facere, et peccatorem esse, eo quod me Dei Filium dicam, et regem Isrel. Et delicta mea a te non sunt abscondita, id est hec talia que ipsi reputant esse delicta mea. Et potius summa iustitia sunt et ueritas a te non sunt abscondita, id est tibi placent.

Quod dicit a te non sunt abscondita, per similitudinem ponit. Illa namque que nobis placent, non nobis abscondi uolumus, sed sepe aspicimus. Et ideo adhuc saluum me fac, ut non erubescant in me non resuscitato, id est de hoc quod ponunt spem saluationis in me, illi qui exspectant te me resuscitaturum Domine, Domine, inquam, non solum terrestrium, sed etiam uirtutum celestium. Quod est  dicere: Non solum propter merita mea me resuscites, sed cum tu Dominus uirtutum existens potens sis ad me resuscitandum, resuscita me, ne apostoli, qui in me spem saluationis sue ponunt et mei resurrectionem exspectant, erubescant. In me namque se sperasse erubescerent, si in morte remanerem. Non solum uero non erubescant, sed etiam non confundantur super me. Id est de me non resuscitato apostoli mei, qui querunt te bona uita sua Deus Isrel, id est Deus qui facis Isrel omnes te querentes; ac si dicat: Apostoli mei qui bene uiuendo te querunt, ut eos facias Isrel, id est spiritaliter uidentes te, confunderentur a Iudeis si non resurgerem. Id est uerberarentur, et seductores et mendaces dicerentur, et etiam interficerentur. Et ideo  quia per me te querunt, saluum me fac, ne ipsi confundantur. Et ideo adhuc saluum me fac, quoniam propter te sustinui opprobrium, id est ut hanc obedientiam a te mihi iniunctam compleam; obedientiam scilicet patiendi, sustinebo, id est patienter feram opprobrium, a Iudeis illatum, cum dicent me mendacem et seductorem. Et operuit confusio faciem meam. Id est uidebitur uerecundia penitus occupare faciem meam. Quod est dicere: Illud patiar, unde solet operiri facies multorum confusione, sputa scilicet et blasphemias, et uerbera. Et adeo sustinebo opprobrium, quod extraneus factus sum, id est fiam, fratribus meis apostolis, qui filii adoptiui sunt Patris mei, scilicet dimittent et denegabunt me ut extraneum, sicut Petrus qui dicet: »Mulier, non noui  eum .« Et filiis matris mee, id est Iudeis omnibus filiis stirpis Iudaice unde natus sum, fiam peregrinus, ut nullum misericordie respectum in me habeant, ac si peregrinus essem, id est alienigena. uel filiis matris mee, id est progeniei mee scilicet contribulibus meis fiam peregrinus, ut partem meam nunquam adiuuent, ac si alienigena essem.

Et ideo adhuc saluum me fac, quoniam zelus, id est indignatio domus tue, id est templi tui male tractati, comedit me, id est causa erit comestionis mei, scilicet causa erit cur me morte deuorabunt, more cibi qui comeditur. Ac si poneret: Illud quod ego iuste indignatus de templo tuo, quod faciunt speluncam latronum, emendo et uendendo in eo,  ipsos inde expellam , causa erit quare me interficient iniuste. Ideoque dignus sum saluatione. Et ideo adhuc, quia opprobria, id est pene opprobriorum exprobrantium tibi ceciderunt super me, id est cadent super me, scilicet retorquebuntur in me, ut me opprimant, more ponderis, quod super aliquem cadens, eum opprimit. Ac si dicat: Tibi exprobrant Iudei, dum preceptis tuis omissis, traditiones suas obseruare nituntur. Opprobria namque tibi inferunt, dum, precepta tua postponendo, traditiones suas preualere innuunt. Quoniam autem eos de his opprobriis redarguenti, penas mihi inferent crucis, a quibus in mortem cadam, dignus sum saluatione. Et ideo  adhuc quia ego in ieiunio incorporationis eorum existens operui animam meam, id est celabo animam meam esse potentem ad eos damnandum, que solo uelle posset eos interficere. Et hoc quod celabo factum est, id est fiet mihi in opprobrium. Ac 253 si dicat: Cum ego de eorum incorporatione satiari uoluero, me ieiunum facient, nolendo conuerti. Et cum eos ad hoc ieiunium statim damnare solo uelle anime mee potero, patienter sufferam, ut eis exemplum patiendi relinquam. Et sic celabo animam meam esse ad damnandum potentem. Unde mihi opprobrium inferent, mendacem esse asserentes, quia me Dominum et regem asseruerim. Et quia adeo patiens ero in ieiunio, saluatione dignus existo. Operire quidem pro celare bene ponitur,  quia rem quam celare uolumus, aliquando operire solemus. Et ideo adhuc saluum me fac, quia posui uestimentum cilicium, id est ita contristatus sum de eorum perditione, sicut ille qui in morte amici sui ponit uestimentum suum cilicium, id est utitur illo uestimento, quod cilicium dicitur. Ut enim signum esset meroris, in amicorum morte, antiqui cilicio utebantur. Et ideo adhuc quia factus sum illis in parabolam, id est de me eis parabolice locutus sum, ut eos mihi incorporarem. uerbi gratia, ubi locutus est de patrefamilias, qui misit filium ad uineam, quem agricole interfecerunt , et in multis aliis locis parabolice de se locutus est, ut eos sibi alliceret. Citius enim parabolica uerba mentes audientium allicere solent quam  si aperta locutio eis fieret. Et hoc est ac si dicat: Dignus sum salute, cum adeo pius sim quod de inimicorum perditione contrister, et de me, ut eos alliciam, parabolice eis agam.

Cum autem de eorum salute sollicitus ero, e contrario illi qui sedebant, et adhuc sedent in porta scientie, non intreuntes, neque alios malo exemplo suo introire permittentes , Scribe et Pharisei scilicet, aduersum me loquebantur, id est aduersum me loquentur, agendo de morte mea. Et qui bibebant uinum, plebs scilicet que repletur et inebriatur carnali uoluptate, que eos a uera uoluntate et sensu reuocat, more uini inebriantis, psallebant in me, agendo; id est psalmodia dulcissima  eis erit, mihi detrahendo agere de morte mea; ac si diceret: Et principes qui aliquantulum austeram ducunt uitam, ut scientes estimentur, ipsi tamen in porta scientie, non in ipsa scientia sunt, id est scientes apparent et stulti sunt. Et petulans plebs omnimoda uoluptate inebriata, contra me loquendo, in hoc ualde delectantur. uel sic: Ii qui sedent in porta ciuitatis ad iudicia facienda , et illi qui bibunt uinum in conuiuiis, psallunt in me agendo, ac si dicat: Et ubi congregantur ad iustitiam exercendam, et ubi ad uoluptatem suam complendam, contra me semper agunt, et hoc est eis  psalmus dulcissimus. Ego uero, quamuis sic contra me loquantur, orationem meam puram et sanctam, et ex recta deuotione procedentem, ad te Deum Patrem dirigam pro eorum parte saluanda. Ideoque dignus sum ut saluer, cum pro inimicis oraturus sum clementer. Que oratio mea talis est: O Deus Pater, tempus est beneplaciti tui, id est beneplacentis tibi gratie tue exercende in me, existente multitudine misericordie tue, id est exercende in humano genere, per me, qui sum multa misericordia tua, per quem multa beneficia misericordie generi humano impendes. Ac si dicat: Miserere inimicorum meorum saluandorum; nam iam est tempus gratie, tempus plenitudinis, in quo debes et Iudeorum et gentilium conuertendorum,  per me qui sum multa misericordia tua, peccata remittere. Et quia tempus plenitudinis aduenit, ut per me generi humano miserearis, prius exaudi me orantem in ueritate, id est in consideratione ueritatis salutis tue, id est qui hac fiducia te oro, quia considero te ueracem futurum in hoc quod promisisti te saluaturum me, uel orantem in ueritate salutis tue, id est in postulatione uere et eterne salutis a te dande; ac si dicat: uere debes exaudire, cum te considerem ueracem in hoc quod me saluandum esse a te promisisti. Et cum non queram salutem hominum, que uana est, 254 sed salutem immortalitatis et impassibilitatis eterne a te solo dandam, in hoc scilicet me exaudi.

Eripe me de luto, id est de carnis putredine. Quid  enim caro putrida humore commisto aliud melius dici potest, quam lutum. Et non sic eripias de luto ut prius in lutum perueniam, sed ut non infigar in lutum, id est sic eripe ut nullatenus in putredinem ueniam, sicut alibi dicitur: »Nec dabis sanctum tuum uidere corruptionem .« Et in hoc quoque exaudi me, scilicet libera me ab his qui oderunt me, id est a Iudeis, qui odio iniquo persequentur me. Exponit autem quomodo se orat ab eis liberari, addendo sic: Et, id est scilicet, libera me de profundis aquarum, ut non me demergat tempestas aque, id est plebs Iudaica existens aqua tempestuosa, que uult me in conformitatem suam traiicere, more aque tempestuose, que existentem in se demergit, non habeat potestatem ut me timore  mortis in conformitatem suam demergat. Neque absorbeat me profundum inferni. Absorbere dicimus, cum aliquis inuitus ab aqua uel abysso profundissima suscipitur; ac si dicat: uolo quidem in infernum ire, ut eum exspoliem, non sic tamen ut ab eo pro aliqua actuali uel originali macula inuitus absorbear, sicut ceteri omnes absorbentur. Neque puteus, id est profunditas inferni, super me absorptum, urgeat, id est coarctet, uel claudat os suum. Quod est dicere: Neque me absorbeat, neque super me absorptum os suum claudat, ne egredi ualeam, a similitudine putei, quem si aliquis ingrederetur, et os putei clauderetur, ingressus non haberet egrediendi potestatem, sed interius retentus periret. Et  hoc est ac si dicat: Neque me infernus absorbeat, neque me retinendi facultatem habeat. Et ne aliquid horum sit, Exaudi me, Deus. Hoc autem ex nimio impetrandi desiderio repetit.

Et ideo exaudi, quoniam benigna, id est larga est misericordia tua, id est quia naturaliter large misericors es, exaudi me misericorditer. Et respice in me misericorditer, id est miserere ut resuscites, a similitudine illius qui benigne respicit eum cui uult misereri. Dico respice in me. Et hoc secundum multitudinem miserationum tuarum, id est secundum multas miserationes tuas, scilicet secundum multa beneficia misericordie tue; ac si dicat: Cum multa beneficia omnibus creaturis tuis misericorditer impendas, multo magis dignum est ut mihi, qui tibi  pre omnibus obedio, beneficia hec que postulo tribuas. Oro, respice in me. Et oro etiam ne auertas faciem, id est gratiam, tuam a puero tuo, id est a me seruo tuo, secundum quod homo sum. Gratia per faciem designatur, eo quod in facie signum gratie solet apparere. Puer autem pro seruo usitatiue ponitur. Quod est dicere: Cum gratia tua magna sit erga me, non permittas me in aliquo labi, ut per hoc gratiam a me auertas. Notandum eum non ideo orare quod labi timeat in aliquo, sed ideo ut exemplum orandi ne labamur nobis relinquat. Et quoniam tribulor, id est in tui obedientia sum tribulandus, exaudi me ut resuscites: et hoc uelociter, post tres dies scilicet. Ideo repetiit exaudi me, ut apponeret uelociter. Et intende anime mee, id est  intentionem fame da uite mee, ut ubique populorum palam sit me resurrexisse. Et ut intentionem ei des, prius libera eam a morte. Hoc autem illud idem est in sententia, quod et exaudi me uelociter; sed ideo repetit, quia determinat quomodo liberet, cum subiungit scilicet eripe me, id est libera me manifeste, non occulte. Et hoc oro propter inimicos meos custodes, qui me custodient ne refugiam ut ipsi confusi recedant; uel propter inimicos meos et Iudeos et gentiles, qui mihi male uiuendo inimicantur, ut propalata gloriosa resurrectione, in ea conuertantur. Eripe me per similitudinem ponitur. Qui enim eripitur, non clam, sed manifeste liberatur; ac si dicat: Libera me manifeste, uelint nolint, et  sic inimici mei conuertantur. Et me eripere debes, nam tu qui omnia nosti scis improperium meum, a Iudeis 255 inferendum, esse falsum; hoc scilicet quod improperando dicent me seductorem, fabri filium, et cetera talia.

Et scis confusionem meam, ab eis imponendam, esse falsam, hoc scilicet quod iniuste reputabunt me in anima confundi de conscientia peccatorum, qui peccatum non feci, nec inuentus est dolus in ore meo . Et tu scis esse falsam uerecundiam, quam meam facient, scilicet quod dicent me habere uerecundiam, id est erubescentiam de obiectione falsorum criminum, cum me mentientur esse peccatorem, de hoc quod me Deum assero et regem, unde nullam habebo uerecundiam. Imperfectorum  enim est de impositione falsorum criminum erubescere. Et in conspectu tuo, qui omnium iudex es, sunt omnes qui tribulant, id est tribulabunt me insontem. Quod est dicere: Cum scias improperium meum esse falsum, consideras etiam tu qui nil dignum ultione dimittis impunitum, quam iniuste me tribulabunt. Quod improperium et tribulationem non inuitus patiar. Nam cor meum, id est anima mea exspectauit, id est diu desiderauit pati improperium istud et miseriam istam tribulationum, quod ipsi miseriam reputant, cum non sit miseria, sed summa felicitas. Et cum ad hanc miseriam peruenero, sustinui qui simul contristaretur et non fuit, id est patienter considerabo an sit aliquis qui mecum contristetur de perditione sua, et non erit  qui contristetur. Et qui consolaretur me, et non inueni, id est et sustinebo an sit aliquis qui consoletur illam tristitiam meam, per conuersionem suam, et non inueniam. Tunc enim tristitia mea aliquantulum consolaretur, si unusquisque de ignorantia sua conuerteretur. Et cum negligant contristari mecum, et tristitiam meam consolari, dederunt, id est dabunt in escam meam fel, id est amaritudinem. Quod est dicere: Cum uolam eos dulces esse, id est obedientes ut sint esca mea, id est ut eos mihi conformando incorporem, dabunt se amaros mihi, id est inobedientes, nolentes fieri esca mea dulcis. Quod est dicere: Dabunt amaritudinem in escam meam, id est facient se amaros, quos esse uellem escam meam dulcem. Et cum sitiam, id est  ualde desiderabo eos ut dulce uinum potare, id est in mei conformitatem traiicere, potauerunt id est potabunt me aceto, id est uetusto et acri uino in siti mea, id est in desiderio meo incorporationis eorum. Ac si dicat: Cum sitiam eos dulce poculum quo reficiar, et nouum, id est mihi nouo homini conformatum, ipsi facient se acetum, id est acre uinum et uetus, scilicet conformabunt se acerbitati ueteris hominis. Et illo aceto potabunt meam sitim, id est amaris tribulationibus, ad similitudinem ueteris hominis, replebunt me, salutem eorum sitientem.

Notandum quod illud idem fere est, potauerunt me in siti mea aceto, et dederunt in escam meam fel; nisi quia alia similitudine ad aggerationem impietatis eorum istud idem dicit, et per acetum  tamen uetustatem eorum denotat, que per fel non denotatur. Acetum enim dicimus uetus uinum et acre. Quoniam autem dabunt in escam meam fel, et in siti mea potabunt me aceto, uideo quod fiet mensa eorum coram ipsis in laqueum, etc. Et quia hoc preuideo, concedo: Mensa eorum, id est diuina Scriptura, qua refici consueuerunt spiritaliter, seu quilibet in mensa reficitur corporaliter, fiat eis in laqueum, id est in deceptionem; scilicet, male exposita, causat si quare illaqueentur, id est decipiantur, a similitudine uolucris, qui occulto laqueo decipitur. Ne uero ipsa Scriptura adeo uideretur grauis, quod ipsi nullatenus eam intelligere possent, et sic inexcusabiles essent, addit: Mensa dico coram ipsis  existens, id est in euidenti eorum existens, quantum ad ipsius Scripture euidentiam, non quantum ad ipsorum cecitatis pertinaciam. Quod est dicere: Scriptura, que quantum in se manifesta esset illis, si crederent, obscura et decipiens et excecans fiat illis, cum in incredulitate perseuerent: et fiat ipsis in retributionem. Exponit autem in quam retributionem, cum adiungit. Et id est scilicet in scandalum, id est in casum de uitio in uitium. Quod est dicere: Ipsa Scriptura faciens eos 256 cadere de uitio in uitium, hoc modo sit eis retributio incredulitatis eorum. Exprimit autem singulis singula reddendo, quomodo Scriptura sit eis in laqueum et in scandalum, sic: Dico: fiat mensa eorum in laqueum, hoc modo scilicet obscurentur oculi eorum, ne uideant,  id est excecentur oculi rationis eorum, ne recte uideant, id est recte intelligant Scripturam. Et dorsum eorum semper incurua. Hoc autem est expositio de hoc quod dixit, fiat mensa eorum in scandalum; et est dictum per similitudinem, ac sic dicat: Permitte eos adeo cadere in peccata ut nimia mole peccatorum grauentur, ne possint inde exsurgere, a similitudine illius cuius dorsum pondere grauissimo incuruatur, qui se nequit erigere. Non solum autem iram, id est uindictam tuam eis sic infundas, id est interius in animam fundas, ut excecari et de peccato in peccatum cadere permittas, sed etiam effunde iram tuam super eos, id est exterius in corpore funde iram tuam, ut opprimat eos in hoc seculo. Et in futuro furor ire tue subsecutiuus comprehendat  eos, id est sic damnet ut nullatenus euadere queant. Furor dicitur uindicta illa eterna qua Deus eos in futuro puniet, que tanta erit ad comparationem presentis uindicte, quanta res est furor ad comparationem ire. Cum dicit comprehendat, a similitudine ponit, ac si diceret: In hoc seculo non ex toto comprehendentur; licet enim propter mala merita sua puniantur, se tamen huiusce rei gratia puniri falsis rationibus occultabunt. Sed in futuro grauius punientur, sic ut omnibus et eisdem ipsis causa pene eorum appareat; a similitudine illius qui, diu fugiens, tandem comprehenditur, sicut ulterius effugere non possit. Exponit autem quomodo ira effundatur super eos, addendo sic: Dico effunde iram. Hoc modo scilicet effunde: Fiat habitatio  eorum, id est in qua habitant terra deserta. Et ne aliquis putaret sic concedere deserendam, ut nullus homo in ea habitaret, addit sic, ut determinet: Et sic concedo fieri desertam, ut in tabernaculis eorum, id est in domibus que tabernacula iure dicuntur, eo quod eas cito mutabunt ad similitudinem tabernaculorum, non sit eorum qui inhabitet, id est dominetur sicut modo. Ac sic dicat: Concedo quidem ut extere nationes ibi inhabitent, ipsi uero minime. Et bene quidem ponit non maneant, sed inhabitent. Multi namque eorum ibi ut serui remanserunt, nullus autem ulterius inhabitauit, id est dominatus est. Inhabitare quidem pro dominari usitate ponitur. Unde quoque eum qui se bene uiuendo  regit, sui ipsius inhabitatorem dicimus. Hoc autem iure eis continget.

Quoniam quem tu, qui potens es, percussisti mortalitate et passibilitate, persecuti sunt, id est persequentur me scilicet, ac sic dicat: Adam peccando se et totum genus humanum percussit, id est, mortale et passibile fecit. Ego uero, a peccato immunis, me non percussi, sed tua dispositio me percussit, mortalem faciens et passibilem, ut mundus per me saluetur. Et ipsi me insontem a te percussum persequentur, ideoque dignum est ut a patria expellantur. Et ideo adhuc, quia super dolorem uulnerum meorum addiderunt, id est addent custodiam sepulcro, ut intra mortem eternam detineant. Quod est dicere: Post dolorem uulnerum quem mihi inferent,  addent etiam sepulcro custodes, ut omnino nomen meum deleant, ideoque appone, id est apponi permitte iniquitatem filiorum super iniquitatem eorum patrum, ut maior sit cumulus miserie eorum; scilicet cum iniqui sint ipsi et obstinati, filios iniquos habeant et obstinatos usque in finem mundi, cum reliquie salue erunt. Et utrique iniqui existentes, non intrent, id est non ingrediantur uiam uite huius iniustitia tua, id est in iustificatione permanendo. Quod est dicere: Non iustificentur a te, per remissionem peccatorum. Exponit autem quod superius concessit, scilicet furor ire tue comprehendat eos sic: 257 Dixi quod hoc totum in hoc seculo continget ut fiat habitatio eorum deserta, etc. Et in futuro deleantur, id est se deletos manifeste sciant de libro  uiuentium, de dispositione tua scilicet, in qua omnes eterne uicturi ordinati sunt, sicut in libro aliquo multorum nomina scribuntur; ideoque liber dicitur. Non autem sic deleantur quod in illo libro scripti sint uel scribendi. Nullus enim in eo scriptus inde delebitur, sed ideo dicit deleantur, quia ipsi se reputant esse scriptos, ac si dicat: Qui modo sibi ipsis uidentur scripti, appareant sibimet in futuro deleti. Et ut ista deletio contingat eis in futuro, hic interim non scribantur, id est a Dei dispositione non ordinentur esse cum iustis, id est non disponat eos Deus hic esse in consortio iustorum, id est bene operantium. Non enim in futuro delerentur, et dignum est ut deleantur.

 Nam per eos ego sum, id est ego ero, pauper et dolens, id est ipsi facient me dolentem, id est dolorem pati, et pauperem uitam, id est carentem uita scilicet, interficient me. Sed inde potius gaudeo, non contristor. Nam satus tua, Deus Pater, suscepit, id est suscipiet me, id est his de causis quia dolens ero et pauper, tu, Saluator, suscipies me, id est patrocinaberis mihi more pii patroni resuscitando me, scilicet, et quia me suscipiet, laudabo, o auditores, id est mea membra laudare faciam nomen Dei cum cantico, uoce scilicet, cum iocunda affectione, et magnificabo eum in laude, id est mei magnificam laudem agent ei bona operatione. Quod est dicere: Faciam ut mei eum laudent, uoce, affectione et opere, et hec laus placebit Deo, fundata  super uitulum nouellum, id est super fidem uituli nouelli, mei uidelicet, qui ero sacrificium pro salute mundi oblatum. Quod designatum fuit per uitulum, quem in Euangelio legitur obtulisse paterfamilias pro filii reditu de peregrinatione, qui perierat et inuentus est, mortuus fuerat et reuixit . uitulum se uocat, quia per hunc uitulum de quo diximus presignatus est, et quia pro mundi salute sacrificandus erat, more uituli qui in lege ueteri sacrificabatur. Nouellum uero se dicit, quia cum nouus homo esset, qui secundum Deum creatus est in iustitia et sanctitate ueritatis , uenerat nos de uetustate primi patris eruere, et ad sui conformitatem reuocare. uitulum dico producentem ungulas et cornua, id est habentem producta  cornua, et productas ungulas, scilicet magnam potentiam expellendi inimicos Iudeos, qui impotens reputatur, et magnam discretionem, qui stultus et insipiens uidetur. Per producta cornua, recte magna expulsionis potentia notatur, quia potentior est bos qui producta cornua habet ad hostem expellendum, quam qui breuia. Per productas quidem ungulas, maxima discretio accipitur, quia ungule fisse et discrete sunt. Et hoc est ac si dicat: Illa laus placebit Deo fundata in fide mei, qui sum uitulus nouellus, habens producta cornua, et productas ungulas. Hoc autem ideo ponit, ut, in quantum possibile est, attrahat nos ad conformitatem sui, scilicet quatenus omnimode studeamus inimicos  omnes uisibiles et inuisibiles expellere, et discretionem in omnibus habere. Seu etiam per cornua producta denotatur potentia maxima defendendi suos, etsi in passione sua se defendere noluit. Cornibus enim animalia cornuta se defendunt.

Adhortatur uero suos ad uidendum et letandum et querendum Dominum, sic: Dixi me pauperem esse, et dolentem, et esse saluandum, et uitulum nouellum, et hoc totum uideant, id est intelligant, pauperes spiritu, fideles mei scilicet, qui humiles sunt in spiritu, non superbi. Et letentur de salute mea, per quam saluabuntur. Et quia hoc non sufficeret, o uos pauperes, querite Dominum bene operando, et per hoc uiuet anima uestra in eterna gloria. Per uitam autem anime, dat etiam intelligere  uitam corporis, que in futuro donabitur. Et querendo Dominum, 258 orate eum ut det uobis uitam, quoniam exaudiuit, id est exaudiet Dominus pauperes orantes, id est acquiescet precibus pauperum; et non despexit, id est non despiciet uinctos suos. Hic per litoteta minus dicitur, et magis intelligitur. Ac si dicat: Illos uidelicet uinctos uinculis mortalitatis et passibilitatis, qui sui sunt, id est qui sibi subditi, non despiciet, exaltabit quos hic despicere uidetur; uel uinctos suos, id est unitos et coniunctos uinculo dilectionis et subiectionis. Ostendit autem quos uocet pauperes, cum addit: Laudent, illum celi et terra. Sola pars ista que est, laudent, tantum continet, quantum iste tres, uideant, et letentur et querant Dominum. Deum enim laudat  qui de eo recte intelligit, et letatur, et eum querit. Dico uideant pauperes, etc.; scilicet laudent illum uidendo, et letando et querendo, celi, id est apostoli, et terra, id est Ecclesia de Iudeis, et mare, id est Ecclesia de gentibus. Bene quidem per terram Iudei, per mare gentes accipiuntur. Quia sicut terra undique a mari circumdatur, sic et terra Iuda, que terrarum pars est exigua, undique a gentibus clauditur. Ne uero uiderentur celi, et terra, et mare per se ad hoc deuenisse ut Ecclesia fierent, humiliat eos, cum addit: Et, id est scilicet, laudent illum reptilia in eis, id est illi qui in eis scilicet inter illos sunt reptilia prius existentia. Intransitiua positio; Ac si diceret: Celi et terra et mare dico, qui prius fuerunt reptilia, id est terrenis adherentes, non ad superna spectantes,  more reptilium, que terre serpunt. Quasi dicat: Laudare eum debent, cum ex reptilibus eos fecerit ad celestia tendentes. Dico laudent, et hoc ideo, quoniam Deus saluam faciet Sion, id est saluabit suos in futuro perfecta saluatione, reducendo in immortalitatem et impassibilitatem; suos dico factos Sion, cernentes scilicet Deum non per speculum, sed facie ad faciem, id est manifeste. uel sic: Saluam faciet Sion, id est restituet super celestem Sion, que ciuitas sua erit ex angelis et hominibus, que, quantum ad homines, destructa erit per Adam, quantum ad angelos autem, minime. Et hic interim edificabuntur in uirtutibus, ciuitates Iude, id est Ecclesie fidelium confitentium Deum pura fide. Iuda quippe confessio interpretatur. Unde, per ciuitates  Iude Ecclesie fidelium denotantur, qui Dei confessores existunt, qui in uirtutibus sunt munitissimi, ad similitudinem ciuitatum. Ciuitates bene pluraliter ponit.

Quamquam enim omnes fideles secundum fidem Ecclesia una catholica sunt, secundum tamen locorum diuersitatem, Ecclesie multe sunt. Dico quod hic edificabuntur ciuitates Iude. In futuro autem inhabitabunt ibi, id est in Sion scilicet, in illa beata Dei contuitione et ciuitate Dei. Et hoc per se non habebunt, sed acquirent eam Sion hereditate, id est per hoc quod sunt Dei hereditas, id est per mortem meam mei coheredes efficientur. uel sic: Acquirent eam bona uita sua, et operibus, hereditate,  id est ad hereditatem, ut sit eis hereditas eterna Et in futuro semen seruorum eius possidebit eam, id est, semen procedens a seruis eius, causa erit quod ipsi serui sint eam possessuri, bona opera scilicet que hic in lacrymis seminant, ut in futuro beatitudinem eternam cum gaudio metant . Quia uero bene operari nichil est sine caritate, determinat sic: Dico quod fideles inhabitabunt Sion per bona opera sua, et, id est scilicet illi habitabunt in ea, qui diligunt nomen eius, scilicet Dei hoc nomen quod est Dominus, id est diligunt casto amore quod est Dominus. Unde Apostolus: »Si distribuero in cibos pauperum omnes facultates meas, caritatem autem non habeam, nichil sum «

 Per hoc autem inuitat nos ad bonam operationem, et Dei dilectionem, per quam uenitur ad patrie celestis inhabitationem. uel sic isti tres uersus legi possunt: Adhortor celos et terram et mare, ut Deum Iaudent. Celos autem et terram, id est apostolos et Ecclesiam primitiuam ideo ad Dei laudem adhortor, 259 quia preuideo quoniam Deus saluam faciet Sion, id est per mortem meam saluabit remittendo peccata, et iustificando Ecclesiam primitiuam de Iudeis, quam faciet Sion, id est sublimem in speculatione celestium secretorum, et mare, id est Ecclesiam de gentibus, ideo ad Dei laudem inuito, quia preuideo quod per mortem meam edificabuntur a Deo Patre in uirtutibus, ciuitates Iude, id est Ecclesie gentium Deo confitentium que destructe  fuerunt per Adam, et ille ciuitates edificate inhabitabunt ibi in Sion, id est, assidue habitabunt in conformitate illius Sion, Ecclesie primitiue, que longe perfectior erit; et sic inhabitabunt quod acquirent eam hereditate. Acquirent et inhabitabunt idem est, sed repetit ut determinet, addendo hereditate. Quod est dicere: Acquirent fide et opere bono conformitatem eius Sion hereditate, id est hereditario iure, id est, sic ut iure sint una hereditas Dei cum ipsa Sion. Cum enim filiis Abrahe sit facta hereditatis promissio, etsi illi non sint filii Abrahe secundum carnem, cum tamen mei filii spiritales futuri sint, qui filius sum Abrahe secundum carnem, per me ueri filii Abrahe futuri, iure cum Iudeis Dei hereditas erunt. Hoc autem  dictum est de gentium Ecclesiis primitiuis. De successuris autem Ecclesiis agit, cum subiungit: Et semen seruorum eius possidebit eam. Ac si dicat: Non solum autem ciuitates Iude primitiue inhabitabunt in ea, sed et semen seruorum eius possidebit eam, id est illi qui erunt semen, id est filii spiritales seruorum eius, Dei apostolorum scilicet, et ipsarum ciuitatum primitiuarum possidebunt eam Sion secundum conformitatem, sicut etiam ciuitates Iuda. Determinat autem quos uocat semen seruorum, cum addit: Et qui diligunt nomen eius habitabunt in ea. Quod est dicere: Illos scilicet dico semen, et dico quod in habitabunt in ea, qui diligunt nomen eius quod est Dominus, non reformidant,  scilicet quibus gratum est et iucundum eum Dominum esse, et diligunt eum dilectione pura.



IN PSALMUM LXIX.

Titulus sexagesimi noni: In finem, Psalmus Dauid in rememoratione, eo quod saluum fecit eum Dominus. Quod sic exponitur: Psalmus iste est Dauid, id est uerba ista sunt Christi, in rememoratione, id est in frequenti memoria habita, eo quod saluum fecit, id est faciet, eum Dominus saluatione in fine tendenti, id est in perfectionem et consummationem sui ipsius et suorum, sui ipsius, scilicet secundum immortalitatem et impassibitatem et ineffabilem glorificationem, et suorum secundum peccatorum remissionem, et iustificationem in presenti et in futuro, secundum perfectam corporis et anime beatitudinem. Ac si  dicat: Christus ante passionem suam preuidens sui suorumque saluationem, frequenter hanc orationem fecit, in qua orat de resurrectione, et de constantia in passione, et de inimicorum saluandorum conuersione, et de suorum letitia et exsultatione. Quos ad Dei inuitat magnificationem et ipsorum humiliatonem, et sui exemplo hortatur ad orationem.

Deus Pater, in adiutorium meum intende, id est fac te intentum in adiutorium meum, ut, sicut intensam promereor saluationem, et ita et tu intense des, me resuscitando immortalem et impassibilem faciendo. Et hoc adiutorium non differas usque in communem resurrectionem, sed festina ad me adiuuandum, ut post tres dies resuscitando me, in perfectam beatudinem reducas. Et per hoc quod me  adiuuabis, confundantur bona confusione, et reuereantur, id est de peccatis suis timeant illi qui querunt animam meam auferre, Iudei scilicet, et non solum qui querunt animam meam, sed etiam qui solummodo uolunt mihi mala. Auertantur retrorsum et erubescant. Preposteratio erubescant, id est uerecundentur de malitia sua, et sic auertantur ab ea retrorsum 260 post me euntes, id est mei sequaces effecti. Multi namque sunt mihi mala uolentes, qui non sunt animam meam querentes. Dico auertantur, et hec auersio non differatur usque in seculum futurum, sed erubescentes statim, id est in breui post resurrectionem meam, auertantur de malitia sua illi qui, uolentes mala, dicunt mihi! Euge, euge: »Magister, scimus quod uerax es, «  etc. Quod est dicere: Illi auertantur, qui blanditiis suis me decipere nituntur. Dico confundantur qui querunt animam meam. Illi uero qui iam querunt te, bene operando mei exemplo, discipuli mei scilicet exsultent in futuro, in te, id est in adeptione beatitudinis que in te est: et hic interim letentur de spe adeptionis. Et ipsi idem qui diligunt salutare tuum, id est saluationem, quam eis in futuro dabis, per quam et ipsi et hic et in futuro saluabuntur. uel salutare tuum, id est saluationem quam eis in futuro dabis, dicant in bono desiderio suo post resurrectionem meam magnificetur Deus Christus et hoc semper, ut qui iam magnificatus est per resurrectionem, et sui ipsius glorificationem, magnificetur hic  semper remittendo suis peccata, et iustificando eos de generatione in generationem, usque in finem mundi, et in futuro magnificetur per suorum perfectam glorificationem. Dico ut de me Deo dicant magnificetur Deus. De se uero dicant, o Deus, adiuua me, bene, cooperando et me a peccatis eripiendo. Nam ego egenus sum, id est nullius alterius ope potens saluari, nisi tua. Et pauper, id est ope mea saluari impotens. Dico adiuua me, et tu, Domine, ne moreris, id est non sis tardus ad adiutorium et liberationem meam. Nam tu solus es adiutor meus ad bene operandum, et liberator a uitiis. Quod est dicere: Tu solus adiuuare me potes et liberare.



IN PSALMUM LXX.

Titulus septuagesimi: Psalmus Dauid filiorum  Ionadab, et priorum captiuorum. Innuitur hic figura historie de Ionadab qui in lege ueteri sacerdos Dei sanctissimus fuit, et filiis suis precepit uinum non bibere, nec in domibus, sed in tabernaculis habitare  cuius preceptis non defuit filiorum obedientia. Per Ionadab autem qui spontaneus Domini dicitur, Christus congrue figuratur, qui sacerdos in eternum iuxta ordinem Melchisedech, non ex timore seruili, sed amore spontaneo et casto, Domino Patri seruiens obedientie sue cursum peregit.

Qui Christus filiis suis, spiritalibus fidelibus scilicet, precepit uinum non bibere, id est carnalem uoluptatem non amare, que homines sibi subditos a Deo retrahendo dementat, more uini inebriantis. Iuxta  quod in Euangelio idem asserit: »Qui uult post me uenire, tollat crucem suam quotidie et sequatur me .« Precepit quoque non in domibus, sed in tabernaculis habitare, id est, cum in terrenis habitent, non sic habitent ut in domibus, sed quasi in tabernaculis, id est non putent ea esse manentia ad similitudinem domus, sed transitoria ad similitudinem tabernaculorum. Iuxta quod Apostolus dicit: »Tanquam nichil habentes, et omnia possidentes .« Et alibi: »Non habemus hic manentem ciuitatem, sed futuram inquirimus .« Tituli uero littera sic adaptatur: Psalmus iste est Dauid Christi orantis pro se, ut resuscitetur, et in passione constans efficiatur, et est psalmus  iste filiorum Ionadab, id est Christi, et determinat quorum filiorum, cum dicit, et priorum captiuorum. Quod est dicere: Qui prius captiui et a patria exsulantes fuerunt per Adam, postea uero per Christum ad patriam reducti. Et hoc dicitur ad differentiam spirituum celestium, qui, cum filii sint adoptiui a uerbo Dei creati, non tamen prius exstitere captiui. Et bene quidem dicitur Psalmus iste filiorum Ionadab. In hoc enim psalmo agit Christus de suorum filiorum salute, et laude, et constantia predicationis. Agit quoque concessiue de inimicorum confusione et pudore.

In te, Domine, speraui. Pretentio meriti. Quod est dicere: Domine Pater, speraui ea que sunt in te, immortalitatem et impassibilitatem. Ergo 261  non confundar in eternum, etsi ad tempus uidear Iudeis confusus. Tunc autem confunderer, si quod speraui non adipiscerer. Dico non confundi me permittas, sed libera me in iustitia tua, id est secundum quod iustitia tua exigit. Iustum enim est ut in te sperantem liberes, et non libera me in abscondito, sed eripe, id est libera manifeste, ui me eripiendo, et inclina cum sis sublimis ad me infirmum et humilem secundum humanitatem, aurem tuam, id est potentiam misericordie tue qua clamantes ad te exaudis, ideoque auris dicitur. Quod est dicere: Condescendere fac sublimem potentiam tuam precibus meis infirmi et humilis, et sic salua me, et liberando, ut superius dixi, et gloriosum et immortalem et impassibilem faciendo, qui hic infirmor secundum  mortalitatem et passibilitatem. Et est dictum a similitudine medici, qui infirmo, assurgere nequeunti, aurem clementer inclinat, et eum sanificat. Dico salua, et ut me postea saluum facias, prius esto mihi in Deum protectorem, id est cum sis mihi Deus creator, scilicet ex Deo sis mihi tendens in Deum protectorem, qui me in passione protegas, ne timore pene deficiam. Et esto mihi in locum munitum, id est in securitatem, ut nec etiam timeam sicut locus munitus securitas est ad se fugientibus. Multi quippe proteguntur, qui securi non sunt, ideoque superflue non additur in locum munitum. Et amodo esse debes protector et locus munitus, quoniam hucusque es tu firmamentum meum, id est firmus protector meus et refugium meum, id est  securitas.

Ac si dicat: Cum hucusque firmamentum et refugium meum exstiteris, ne in aliquo defecerim, deinceps refugium et firmamentum meum esse debes, ne in futuro deficiam. uel sic: Ideo oro ut me saluum facias, quoniam tu solus es firmamentum meum, et refugium meum, id est quia tu solus potes me protegere et securum facere. Exponit autem quod superius dixit eripe, a quibus se oret eripi, sic: Dixi esto mihi in Deum protectorem, etc.

Et tu etiam Deus meus speciali quadam obedientia mea, eripe resuscitando de manu, id est de potestate peccatoris, ne ulterius me affligendi licitum habeat. Exponit uero per partes de manu cuius peccatoris oret se eripi, cum dicit scilicet: eripe me  de manu contra legem agentis, Iudaici populi, in hoc quod mihi negligit obedire, cum ipsi sit a lege preceptum. Iuxta quod Moyses dicit: »Prophetam ex fratribus uestris suscitabit uobis Dominus Deus uester tanquam me, ipsum audietis, et omnis qui non exaudierit prophetam illum, exterminabitur de populo meo .« Et eripe me de manu iniqui gentilis populi, qui me crucifiget, et in sepulcro custodiet. Qui, cum non sit contra legem quam non habet, saltem iniquus est, id est infidelis et male operans. Repetit autem quod orauit, esto mihi in Deum, etc. Cum dicit ne proiicias, etc., usque ad quia dixerunt, ut preponat causas quas superius non posuit, que cause continentur ab illo uersu.

 Quoniam tu es patientia mea, etc., usque ad ne proiicias. Que sic leguntur et construuntur: Oraui ut eripias me de manu peccatoris. Oro etiam ne proiicias, id est ne despicias me quin protegas in tempore senectutis positum, ante resurrectionem scilicet, quandiu temporalis sum. Post resurrectionem namque eternus ero et sine tempore. In tempore dico senectutis, id est uetustatis, in quo scilicet uetustatem Ade retineo, non secundum peccatum, sed secundum penam peccati, id est in quo mortalis et passibilis existo, quod est pena peccati ueteris Ade. Et ideo non proiicias. Quoniam tu, Domine, es patientia mea, id est, tu causa es patientie mee; ut enim tui conformitatem obtineam, tribulationes patienter  sufferam. Et ideo adhuc ne proiicias, quoniam tu Domine, es spes mea, id est in te spem habeo remunerationis, que spes procedit a iuuentute mea, id est a prouido consilio et strenuitate mea. Quod est dicere: Ideo spem habeo in te, qui prouidus sum in consilio, et strenuus in actu obedientie 262 tue. Alioquin enim spes mea esset irrita. Iuuentutem quippe pro prouido consilio et strenuitate ponit, quia iuuenum est prouido uti consilio, et in actu esse strenuos. Et ideo adhuc ne proiicias me, quia in te existens confirmatus sum, id est, firmus factus sum, ex utero, id est ex tempore conceptionis mee, non sum infirmatus in Adam per originale peccatum, sicut ceteri homines, qui, dum concipiuntur secundum legem concupiscentie, que pena est  originalis peccati, fiunt et ipsi originalis peccati rei. Quod est dicere: Me conceptum absque lege concupiscentie, confirmasti a tempore mee conceptionis in tui conformitatem, scilicet ut a peccato immunis essem, sicut tu. uel sic: in te, id est in tui conformitate confirmatus sum ex utero, id est secundum humanitatem quam accepi in utero. Secundum deitatem enim in qua tibi par existo confirmatione non egui: et ideo adhuc ne proiicias me, quia tu es protector meus, ne in aliquo caderem: de uentre matris mee, id est semper me protexisti ex illo tempore ex quo processi de uentre matris mee. uel sic: Protector meus es tu, secundum illam naturam qua processi de uentre, scilicet secundum humanitatem. Quasi dicat: Quia hucusque protector meus fuisti,  oro deinceps ne me proiicias, et ideo adhuc ne proiicias, quia in te est semper cantatio mea fundata, id est iucunda laus mea, id est quia te semper iucunde laudo, et affectione et operatione.

uel cantatio mea est in te, id est omnis delectatio mea, et quia terrenis omnibus neglectis, in tui solummodo laude nitor, in te delector, tanquam prodigium factus sum multis, id est impiis qui multi sunt ad comparationem bonorum, quorum numerus paruus est: factus sum tanquam monstrum, ut me omnino respuant et abhorreant, quasi monstrum essem; et ideo adhuc ne proiicias, quia tu es adiutor fortis ad bene operandum. uel sic: Dico quod factus sum prodigium multis, et tu tamen es adiutor  fortis, ne cedam ipsis multis. Orat autem ut Deus faciat eum in laude eius perseuerare, sic: Quia tu es spes mea, et per te confirmatus sum: Repleatur os meum laude, id est cum te iam laudauerim de his beneficiis collatis, fac omnino repleri os meum laude, id est fac me in laude tua perseuerare, ut scilicet ego tota die, id est iugiter gloriam cantem tuam, et magnitudinem tuam, id est, ut ego letanter ascribam tibi gloriam meam et magnitudinem meam. Quod est dicere: Ut reputem, quod sum gloriosus et magnus, hoc esse ex te. uel sic: Ut cantem gloriam tuam et magnitudinem tuam, id est ut letanter tibi ascribam supradicta beneficia mea, que erunt gloria tua et magnificencia, id est causa erunt quod gloriosus uidearis hominibus et magnificus, id est  potens. Et hoc totum est ac si dicat: Fac me in laude tui perseuerare, hoc modo scilicet, ut omnia hec beneficia supradicta tibi ascribam, non mihi.

Ostensis causis pluribus, et incidenter oratione interprosita, ad ultimum illud ponit, cuius rei gratia causas apposuit, sic: Quia tot et tanta mihi contulisti beneficia, scilicet ut esses patientia, spes, confirmatio, et cantatio mea, ne proiicias me in tempore senectutis, et repetit illud idem equipollenti uoce apponendo aliam causam, cum dicit: Ne derelinquas, inquiam, me, id est ne proiicias in tempore senectutis, cum hoc sit quod defecerit uirtus mea. Defecerit, hic preteritum est, ac si dicat: Non debes relinquere, quia uirtus omnis que in me est, sic defecit, ut non sit mea reputata, id est non  reputo uirtutem quam habeo, ex me habere, sed ex te. uel potest esse determinatio, sic: Ne derelinquas, inquam, cum deficiet uirtus mea, id est cum reputabitur potentia mea defecisse, in morte scilicet.

uel potest in hac sententia legi defecerit, si non preterite accipiatur. Repetit autem quod superius dixit eripe me de manu peccatoris, equipollentibus uerbis, cum dicit: Deus, ne elongeris a me, etc., preponendo causas alias quas non posuerat, que continentur ab illo loco ubi habetur: Quia dixerunt, etc., usque ad Deus, ne 263 elongeris. Quod sic legitur: Non solum oro ne me proiicias in passione, sed oro etiam, o Deus, ne elongeris a me, ut differas resurrectionem meam usque in futurum. Sed tu qui Deus meus es, cui specialiter obedio, respice in auxilium meum, ut scilicet  post tres dies me resuscites. Et hoc ideo oro, quia inimici mei Iudei dixerunt, id est dicent ad inuicem, et hoc mihi id est ad damnum meum. Determinat uero quos uocet inimicos, cum addit: Et illi inimici, inquam, qui custodiebant animam meam, id est qui insidiabuntur anime mee, si forte aliquid dignum reprehensionis uiderent in ea, fecerunt, id est facient consilium in unum malitie eundo. In hoc autem quid grauius notat, cum dicit consilium fecerunt. Peius enim est de malo agere per consilium quam temerarie. Dico quod consilium fecerunt, dicentes unus ad alium: Persequimini eum tribulationibus; nam Deus, cuius Filium se asserit, dereliquit eum, id est contempsit. Et non solum persequimini, sed et comprehendite  eum, ne euadat, id est interficite, quia non est qui eripiat. Ac si dicat: Ipse dicit quia Deus eripiet eum a morte post tres dies, sed ille non eripiet. Idcirco comprehendite eum morte. Agit autem concessiue de inimicorum confusione, sic:

Dixi ut respicias in auxilium meum, et ex opposito confundantur in malo, id est erubescant et deficiant ab omni prosperitate mundana, detrahentes anime mee uirtutes suas, id est Iudei qui mihi auferunt uirtutes meas, quantum ad suam reputationem, dicendo me esse seductorem et legis destructorem, et non parum confundantur et deficiant, sed operiantur confusione et pudore, id est circumuallentur erubescentia et corporali destructione. A similitudine corporis, quod omni parte uestimentis  operitur. Quod est dicere: Plenariam habeant confusionem et pudorem illi qui querunt mala mihi, scilicet ut interficiant et in morte detineant. Ac si dicat: Non solum habeant confusionem et erubescentiam, quia mihi detrahunt, sed quia etiam mala mihi querunt. Confusionem superius accepit pro erubescentia. Et defectum pro destructione ubi dixit, confundantur et deficiant. Hic autem confusionem pro destructione ponit, et pudorem pro erubescentia. De spe uero suorum, et laude quam Deo facient, agit sic: Dico quod inimici confundantur. Ego autem semper sperabo, id est mei semper sperabunt in te perfectam in futuro saluationem exemplo saluationis mee, et adiiciam super omnem laudem tuam, id est adiicient laudem tibi existentem  super omnem laudem tuam, a priori populo datam. Quod est dicere: Laudabunt te omnimoda laude que perfectior erit laude populi prioris, cum et ipsi perfectiores sint futuri. Et notandum non dici perfectiorem laudem apostolorum, et ceterorum in noua lege existentium, laude quorumdam, qui, etsi sub lege ueteri essent, uiri tamen erant Noui Testamenti per fidem, ut fuit Elias et ceteri perfectissimi, qui mundum omnino spreuerunt. Sed laudem nouorum dicit perfectiorem laude illorum ueterum, qui non adeo perfecti exstiterunt, quorum multus numerus fuit. uel adiicient laudem super omnem laudem tuam, de rerum creatione tibi collatam, scilicet ut cum lauderis de mundi creatione, multo magis te laudabunt de generis humani reparatione. Dico quod adiicient  laudem, id est laudabunt te innocentia et iustitia sua, quam non reputabunt suum esse: Sed os meum, id est meorum annuntiabit iustitiam tuam, id est omnem iustitiam suam a te esse, et tota die, id est iugiter annuntiabit salutare tuum, id et saluationem futuram a te fore, non a meritis suis. uel sic: Dico quod mei sperabunt in te semper, et hoc dico generaliter. Os autem meum, id est predicatores, qui dicendi sunt os in corpore meo, id est Ecclesia, annuntiabunt iustitiam omnem tuam esse, id est a te, et tota die salutare tuum. Hec non mutantur. Et ideo annuntiabunt mei iustitiam omnem a te esse.

Quoniam non cognoui litteram esse iustificantem,  id est, mei cognoscent litteram legis ueteris non posse 264 aliquem iustificare. »Littera enim occidit .« Quod est dicere: Cognoscent illud esse falsum, quod Iudei affirmabant aliquem ex lege iustificari posse. Lex enim solummodo peccatum indicat. Non etiam ad abstinendum adiuuat. Et cognoscendo per litteram non posse iustificari, Introibo, id est mei introibunt in potentias Domini. Quod est dicere: Qui prius se potentes existimabant ad bene operandum per liberum arbitrium et per legem, se per hoc insufficientibus cognitis ad bene operandum, introibunt in potentias Domini, id est ad hoc diuina gratia inspirante ingredientur, ut se reputent potentias bene operandi et a uitiis abstinendi non a lege, sed a Domino habere.  Unde in Euangelio legitur: »Sine me nichil potestis facere .« Non solum annuntiabunt iustitiam suam esse tuam, id est a te; sed, o Deus, memorabor iustitie tue solius, id est mei memorabuntur iustitie tue, que sola est, id est singularis, id est incomparabilis, perfectissima. Unde legitur: »Non iustificabitur in conspectu tuo omnis uiuens .« Quod est dicere: Dicent te unicam et singularem et perfectissimam habere iustitiam, et hoc memoriter dicent, non negligenter; Hoc autem quod iustitiam suam tuam esse annuntiabunt, et solam et perfectissimam iustitiam tuam memoriter predicabunt, non ex se habebunt solummodo, sed te cooperante. Quia tu, Deus, docuisti me, id est docebis meos spiritali sapientia tua eis  interius impendente, et ideo pronuntiabo mirabilia tua, id est mei pronuntiabunt aliis mirabilia tua, iustitiam scilicet, quam generi humano per me restitues, et salutare tuum, quod in futuro daturus es. Hoc autem superius dictum est, ubi dixit: Os meum, etc. Sed ideo repetit ut ostendat pronuntiationis eorum perseuerantiam, sic: Dico quod mei annuntiabunt mirabilia tua, et hoc ex iuuentute mea, id est ex tempore martyrum, qui iuuenes erunt, id est in fide calentes et strenue agentes, more iuuenum qui feruentes sunt etate et strenui actione, et nunc, id est in ipsa iuuentute usque pronuntiabunt, id est assidue et constanter, mortis metu non deficientes, et ea usque in senectam pronuntiabunt mei, id est usque tempus confessorum, qui senes erunt,  id est aliquantulum frigidiores martyribus, non mortem corporis pro Deo subeuntes, sicut senectus frigidior etas est iuuentute.

Et pronuntiabunt usque in senium, id est usque in tempus Antichristi, in quo multi a feruore fidei frigescent, ideoque senium dicitur, eo quod senium etas frigidissima sit et defectibilis. Deo quo tempore Dominus in Euangelio dicit: »Ex abundantia iniquitatis refrigescet caritas multorum ,« Quod est dicere: Mei constanter te laudabunt, et illi qui erunt in iuuentute, et qui in senectute, et qui in senio. uel martyrum tempus iuuentutem dicit; tempus autem confessorum senectutem, et tempus Antichristi senium, eo quod prius  fuere martyres, post eos autem sunt temporaliter confessores, ad ultimum autem, tempus Antichristi erit. Ergo quod mei pronuntiabunt et in iuuentute, et senectute, et senio. Ne derelinquas me, id est meos. inadiutos, donec omni generationi, id est donec annuntient omnismodi generationi, que uentura est usque ad finem mundi, brachium tuum, et potentiam tuam, et iustitiam tuam, me scilicet qui brachium tuum sum, per quem diabolum fortiter expugnabis, sicut aliquis brachii fortitudine debilem hostem superat; et qui sum potentia tua, per quem facies fideles potentes ad resistendum uitiis, et qui sum iustitia tua, per quem fideles iustificabis. Me dico potentiam et iustitiam tuam usque in altissima pertingentem, id est qui non tantum in hominibus  potentiam habeo, sed in altissimis etiam celestibus spiritibus. uel sic aliter legi potest, ut brachium non mutetur. Dico donec annuntient me brachium tuum, et potentiam tuam, et iustitiam tuam, ab infimis rationabilibus creaturis usque in altissima eundo, id est usque in supercelestes rationabiles creaturas. Quod est dicere: Donec annuntient 265 omnem potentiam et iustitiam esse ex te; incipiendo ex potentia et iustitia hominum, qui infimi sunt ad comparationem angelorum, et eundo usque in potentiam ipsorum angelorum, ac si dicat: Hoc reputabunt esse ex te, quod ibi erunt potentes in futuro iusti in operibus, et hoc quod angeli iusti sunt in affectione dilectionis Dei, et potentes, id est alti in beatitudine.

 Commendat autem ipsos angelos ad Dei laudem, quasi admiratiue de eis agendo sic: Dico usque in altissima, et illa magnalia, id est altissima tua, que magnalia dicuntur, eo quod in excellentia dignitatis magna sunt, que, id est quanta, fecisti, id est quam digna; et ideo quis similis est tibi in sublimitate potentie? Nullus. Ac si dicat: Inde comprobari potest nullum tibi esse similem. Et quia nullus tibi similis est, cum adeo potens sis, quoniam Adam et Eua uoluerunt se facere similes tibi per comestionem pomi, dicentes: »Erimus sicut dii ;« Quantas, id est quam magnas tribulationes ostendisti mihi, id est meis, ne ulterius superbirent! et quam multas et quam malas, id est quam nociuas! mortem scilicet  et omnismodi passiones, que anime et corpori asperrime sunt et nociue. Et tu conuersus ab ira, id est a uindicta quam in eis per tribulationes exerces, uiuificasti me, id est per mortem meam uiuificabis meos, interiori uiuificatione eos innocentes et iustos faciens, et in futuro reduxisti me, id est retroduces meos, ad patriam, scilicet de qua per Adam sunt expulsi. Meos dico iterum de abyssis terre educendos, id est de imo terrenitatis. Prius enim eos in Adam de humilitate et utilitate terrenitatis eduxisti, ut ex limo terre faceres animatos et non morituros; qui per peccatum Ade ad eamdem imitatem precipitati sunt, ut moriendo efficiantur cinis et puluis, unde eos in futuro eripies. Abyssum dicimus nimiam profunditatem, ideoque pro imitate ponitur.

 Dico quod reduces eos de abyssis terre; et tunc multiplicasti magnificentiam tuam, Deus, id est multiplicem in eis facies magnificam gloriam tuam, immortales faciens et impassibiles, et omni beatitudine felices. Et prius hic conuersus consolatus es me, id est, uiuificabis meos, et per hoc consolaberis, ut superius dixi, ubi posui uiuificabis me. Hoc autem ideo repetit, ut per effectus ostendat qualiter de imis eos assumat. Per hos autem effectus comprobabitur te eos uiuificasse.

Nam et ego confitebor, etc. Nam signum est positionis, et uero bene positum est quantum ad ordinem. Ac si diceret: Tu uiuificabis, et mei confitebuntur tibi, id est ad honorem tui, ueritatem tuam, id est te ueracem in promissione tua de mundi reparatione  per me completa et de futura saluatione complenda. Dico quod mei confitebuntur tibi. Mei, dico, quidam existentes in uasis psalmi, id est in psalterio, quod dicitur uas psalmi, eo quod fiat in eo psalmus, scilicet in contemplatione bonorum supernorum, per quam in Dei laude resonabunt ad modum psalterii quod ex superiori resonat. uasis pluraliter ponit quantum ad plures fideles. Et psallam tibi, id est quidam meorum bono opere te laudabunt, existendo in cithara, id est in actiua uita. Que per citharam ex inferiori resonantem congrue denotatur, eo quod inferior sit contemplatione. Dico quod tibi psallent et confitebuntur. Tibi dico qui sanctus es Isrel, id est adeo sanctus ut potens sis sanctificare omnes fideles quos facis Isrel. Cuius  rei desiderio tibi psallunt et confitentur. Et hoc est ac si dicat: In hoc poterit uideri te eos uiuificasse, quia tibi psallent et confitebuntur: quod aliter non esset. Et cum cantauero tibi, id est cum mei laudabunt te, exsultabunt labia mea, id est meorum in ipsa laude. Et, ne acciperemus labia exteriora, addit: Et hoc modo scilicet anima mea, id est meorum, quam redemisti, id est mei exsultabunt laudando te affectionibus anime sue; ideo quia eam redimes per me. Affectiones autem labia dicuntur, eo quod per eas anima sibi interius loquatur. Non 266 solum autem anima meorum in tui laude exsultabit, sed et lingua mea, id est meorum, meditabitur iustitiam tuam, id est in tui laude cum meditatione non temere annuntiabunt omnem iustitiam esse tuam,  id est a te. Hoc autem superius positum, ubi posuit os meum, etc. Ideo repetit ut addat: Hoc contuitu annuntiabunt. Cum hoc erit quod illi qui querunt mala mihi, Iudei scilicet, confusi in malo et reueriti fuerint, id est erubescentes de resurrectione mea; et timentes in persecutione uespasiani et Titi. Quod est dicere: Cum uiderint iusto iudicio tuo illos esse factos erubescentes et timidos, hanc iustitiam tuam aliis annuntiabunt, ut ab eorum conformitate retrahantur. uel sic: Lingua meorum meditanter proferet iustitiam tuam, id est dicet te esse iustum iudicem, cum confusi et reueriti fuerint qui querunt mala mihi, id est cum preuiderint quod timebunt et confundentur in futuro omnimoda confusione.  Illi qui querunt mala meis, qui hic non uidentur reuerentes, sed securi; nec confusi, sed beati. Quod est dicere: In hoc te iustum iudicem esse annuntiabunt, quod preuidebunt inimicos suos iusto iudicio tuo futuros esse confusos et reuerentes.



IN PSALMUM LXXI.

Titulus septuagesimi primi: Psalmus Dauid in Salomonem. Quod sic exponitur: Psalmus iste est Dauid prophete in Salomonem respicientis, id est in uerum Christum Salomonem, id est uerum pacificum, qui fecit utraque unum, et qui est pax nostra . Hic autem psalmus etsi uideatur quedam habere que Salomoni filio Dauid contigissent, scilicet cum dicit: Deus iudicium tuum regi da, et iustitiam tuam filio regis. Et iudicabit pauperes  populi, et si qua cetera talia sunt, cum tamen quedam habeat que nullatenus eidem Salomoni contigerint: ubi scilicet dicit: Permanebit cum sole et ante lunam, et adorabunt eum omnes reges, et catera similia, totus competenter in Christum uerum et significatum Salomonem est referendus. Contuens namque Esdras, psalterii titulorum impositor, qui longe post Salomonem regem Isrel temporaliter exstitit, ab eodem Salomone Christum significatum fuisse, et secundum nominis interpretationem, et secundum rei gestionem, Psalmum istum, qui de Christo legendus est, Salomonis nomine titulauit. In Salomonis namque tempore iustitia et pax maxima fuit in Isrel. Unde etiam idem pacificus dicitur. Et dilatatum fuit regnum eius ualde. Et ipse sapientissimus  exstitit, sic etiam ut regina austri uenisse legatur a finibus terre audire sapientiam eius . Sic et Christus qui uerus pacificus fuit, mundum iustificauit et Deo pacificauit. Et sapientissimus existens reginam a finibus terre, Ecclesiam scilicet, quam ex captiua reginam et sponsam suam fecit, per predicatores ad se uocauit; et sapientiam preceptorum eius eam audire fecit. De dilatione regni eius Christi, et de iustitia et pace in eius tempore futura, et de eius eternitate, et quomodo sibi regnum acquiret, et qui in regno eius erunt, et de eius regni benedictione et saluatione Propheta agit, in ipsius laude satis ample immorando. Pro quo in principio psalmi orat ut ei Deus Pater iudicium et hic et in futuro ad utilitatem populi sui tribuat. Orat  quoque ut montes et colles pacem a Deo suscipiant, quam susceptam populo suggerant. In fine uero psalmi eidem regi benedicendo, nobis ei benedicendi dat exemplum.

Deus, iudicium tuum regi da, id est iudicium quod tu cum sancto Spiritu de mundo exerces, et in futuro facturus es, da Christo regi, secundum quod homo est, quod iam habet, secundum quod Deus. Et ostendit quod iudicium, et cui regi, cum addit: Et iustitiam tuam filio regis. Hic autem per hendiadyin idem est iustitia quod et iudicium. Ac si dicat, scilicet Filio tui regis, Christo, da iustum iudicium tuum. Et bene dicit tuum, cum hoc iudicium Patris sit, et Filii et Spiritus sancti.  Licet hoc a quibusdam astruatur: »Non enim 267 Pater iudicat quemquam, sed omne iudicium dedit Filio .« Quod nichil impedit, cum, sic intelligendum sit: »Pater non iudicat quemquam« uisibiliter, quia ipse inuisibilis est; »sed omne iudicium dedit Filio,« secundum quod homo est, cum, secundum quod Deus est, equalis ei sit, et nichil ipsi ab eo conferatur. Sic scilicet dedit Filio omne iudicium, ut ipse, uisibilis apparens, totum in futuro iudicet, cooperante tamen inuisibiliter totius potentia Trinitatis. Et exponit ipsum iudicium per partes, sic: Dico, da filio tui regis Christo iustum iudicium tuum, scilicet da ei iudicare populum tuum in iustitia, et pauperes tuos in iudicio. Iustitia et iudicium idem est. Populum uocat minores, pauperes autem sanctiores,  qui, mundum omnino spernentes, Christum nudi et inopes sequuntur. Et est ac si dicat: Da ei potentiam in futuro iudicandi populum tuum, id est minores fideles, qui populus dicuntur, eo quod maxima multitudo erit eorum, ad comparationem malorum. uel sic hi duo uersus leguntur: Deus, iudicium tuum regi da, et hic et in futuro; et ut iudicium illud prosit populo saluandorum, da iustitiam tuam, id est iustitiam que ex te est, filio illius regis, scilicet populo Christiano, qui filius erit spiritalis regis illius. Quod est dicere: Iustifica illum regis filium, et secundum peccatorum remissionem, et secundum uirtutum et bonorum operum perfectionem. Si enim iniustus relinqueretur, iusto iudicio regis damnaretur. Et exponit iudicium per partes, sic: Dico, da  iudicium, scilicet da ei iudicare hic populum tuum, quem dixi filium regis; in iustitia, id est secundum quod iustitia ipsius populi promerebitur a te data, scilicet ut, cum idem populus in hoc mundo iustus sit, plus ab eodem rege iustificetur.

Et da ei regi iudicare in futuro in iudicio iusto pauperes tuos, fideles scilicet qui non extra uelle sunt pauperes; sed tui pauperes, id est, pro te. Per maiores autem fideles, quos pauperes dicit, dat etiam intelligere minores; qui, si non sint mundum omnino relinquentes, in futuro tamen saluandi sunt. Ut autem istud iudicium fiat et hic et in futuro, suscipiant montes pacem populo exhibendam, id est apostoli, qui alti sunt ut montes ad comparationem collium, suscipiant ab ipso rege pacem, id est dilectionem  Dei et proximi, per quam pax erga Deum habetur et erga proximum. Ideoque pax iure dicitur, quam populo, id est minoribus annuntient. Et quoniam montes non sufficerent, colles, id est, minores predicatores, qui dicuntur colles eo quod inferiores erunt in sanctitate, ad comparationem collium qui montibus sunt inferiores, suscipiant ab ipsis montibus iustitiam populo annuntiandam. Iustitia idem est quod pax. Et bene dilectio Dei et proximi iustitia dicitur, eo quod omnis eam perfecte habens, perfecte iustificatur. Enuntiat autem quod orando et optando dixit, ubi posuit iudicare populum, etc., sic: Dico, suscipiant montes pacem, et colles iustitiam, populo exhibendam. Et postquam montes et  colles pacem populo susceperint, iudicabit ille rex in futuro pauperes populi, scilicet remunerabit iusto iudicio suo illos quos dixi montes et colles, qui pauperes erunt hic in populo suo, mundum relinquentes; et saluos faciet eterna saluatione filios pauperum, subiectos scilicet qui filii erunt spiritales apostolorum et predicatorum, et humiliabit calumniatorem, diabolum scilicet deprimet, ne ulterius locum habeat suos tentandi uel accusandi. Qui quandiu mundus iste durat, calumniator est, id est accusator, non uoce, sed mala sua conceptione. Est etiam calumniator, id est in quantum potest totius boni disturbator. Illum enim usualiter calumniatorem dicimus qui bonum disturbare intendit. uel calumniatorem humiliabit, id est quemcunque impium, qui hic suis  calumnias, id est scandala infert, ne ulterius locum habeat eis calumniandi.

uel sic potest legi, secundum sententiam quam in duobus primis uersibus exposuimus, ut continuatio non mutetur: 268 Postquam pacem susceperint montes, et colles, et populi, iudicabit hic, id est remunerabit hic pauperes populi, maiores scilicet, ut, cum iusti sint, faciat eos iustiores. Et per hanc partem innuit quod et minores, licet non adeo perfecte, iuxta hoc tamen quod iustitia eorum exiget, remunerabit, et saluos faciet in futuro saluatione eterna filios pauperum, id est minores. Et per hoc datur intelligi quod multo magis ipsos pauperes, quorum filii erunt, saluabit; et humiliabit calumniatorem in futuro. Hoc non mutatur. Laudat autem eum de eternitate  sua, sic: Dico quod humiliabit calumniatorem, et idem rex qui eum humiliabit, permanebit in futuro cum sole, id est cum maiestate Patris, secundum deitatem ei consubstantialis. Pater autem iure sol dicitur, cuius nature claritas a nullo potest perfecte contemplari, sicut solis claritas ab humano uisu perfecte conspici nequit; et sic permanebit quod erit ante lunam, id est, in presentia lune secundum humanitatem. Secundum deitatem namque non est localis, scilicet in presentia Ecclesie sue erit, ut ad cumulum beatitudinis eiusdem Ecclesie ab eadem iugiter conspiciatur. Ostendit uero quod uocet lunam, cum addit: In generatione scilicet et generatione erit, id est in presentia generationis et generationis, id est omnis generationis iustorum. Cum bis  ponat generationem, de omnibus iustorum generationibus dat intelligere. Generatio et generatio idem est quod luna. Lunam Ecclesiam dicit, eo quod in tempore persecutionis decrescat per imperfectionem filiorum, ut luna, et in tempore pacis crescat per filiorum regenerationis augmentum. uel sic: Permanebit cum sole, id est quandiu sol durabit. Et hoc exponit cum in sequentibus addit: Scilicet usque in generationem huius generationis subsecutiuam, et generationem ultimam. Cum bis generationem ponit, omnes generationes dat intelligere. Ac si dicat: Tandiu permanebit, quandiu mundi omnes generationes durature sunt. Et ne putaretur post solem et generationes non esse permansurus, addit:  Et ante lunam est ipse, id est dignior et durabilior erit luna, scilicet omni re commutabili, que per lunam ideo designatur, quia luna sepe commutatur. uel sic: Ne uideretur non fuisse ante mundum, addit: Et ante lunam permansit, secundum quod Deus. Per lunam quippe, que pars est omnis creature, omnem creaturam uult intelligere.

Quoniam autem eum regem dixerat, et iudicaturum pauperes, et filios pauperum, posset queri, quomodo eos acquiret in regnum? Quod sic ostendit: Dixi quod rex erit, et pauperes et filios pauperum iudicabit. Quos pauperes et filios sic in regnum sibi acquiret, quod prius descendet, id est, ueniet de sublimi inuisibilitate sua in notitiam primitiue Ecclesie de Iudeis, sicut pluuia descendit in uellus, area  existente sicca in tempore Gedeonis. Et post descendet in notitiam gentium, sicut stillantia stillicidia, id est, sicut stillantes pluuie super terram descendunt, id est super aream, uellere manente sicco. Et bene ponit stillantia, ut ualeat ad similitudinem. Sicut enim stillicidium pluuie stillat, id est paulatim fluit; ita et eius notitia paulatim per predicatores in mentes hominum fluxit. Mittit autem nos ad figuram historie de Gedeone. Quem cum Dominus dixisset, Isrelem a gentibus, que nimirum illum oppresserant, liberaturum, signum huiusce saluationis a Domino petiit quod est ei a Domino concessum, scilicet, ut uellus quoddam in area positum humidum inueniret, area sicca existente; altera uero die aream humidam sicco uellere . Per uellus  ergo prius a pluuia infusum, Iudaicus populus presignabatur, qui se a Deo sine Dei detrimento aliquo abruperat sicut uellus ab oue, sine damno ouis abrumpitur. Qui populus tamen secundum partem imbre gratie spiritalis erat infundendus, gentibus inde siccis existentibus. Per aream autem 269 que postea uellere sicco humida fuit, gentium populus presignabatur, qui postea, Iudeis siccis secundum maximam partem ab ipsa gratia, ea gratia erat replendus; iuxta illud Apostoli: »Cecitas contigit ex parte in Isrel, ut plenitudo gentium intraret .« Et bene per aream gentilis plebs portendebatur. Quia sicut area uellus circumquaque ambiebat, sic et infinitus gentium populus Iudeos, quorum non tantus erat numerus, omni  parte localiter circumdabat. Bene etiam area dicebantur qui terreni erant in affectionibus, nichil eorum que Dei sunt sapientes. Area namque nichil aliud est quam terra. uel sic uersus iste legi potest: Dico quod iudicabit pauperes et filios pauperum, et prius descendet in uterum uirginis, non localiter, sed spiritaliter, sicut pluuia descendit in uellus. Quod est dicere: Sicut pluuia descendit in uellus illud, sine uelleris corruptione; et inde exprimitur sine eiusdem uelleris lesione, sic et Dei uerbum descendet in uirginem, id est incarnabitur in uirgine, et nascetur sine uirginis corruptione, et post descendet in notitiam hominum, ut eos spiritali gratia imbutos, Deo bona opera fructificare faciat, sicut  stillicidia stillantia super terram imbuunt eam, et germinare faciunt.

Laudat autem eum de iustitia sua, sic: Dico quod descendet, et in diebus eius, id est in tempore regni eius, orietur iustitia, id est genus humanum, quod per Adam in iniustitiam decidit, per eum iustificabitur, quod per legem et per liberum arbitrium adipisci non potuit. Et non parua iustitia, sed abundantia pacis, id est abundantissima pax, scilicet dilectio Dei et proximi, que et iustitia et pax dicitur, ut superius est ostensum. Abundantia pacis dico, duratura donec auferatur luna, id est Ecclesia de hoc statu in perfectum statum. uel luna que in celo est, auferatur de hoc statu: in perfectum statum. Luna namque, et sol et cetera elementa immutabuntur.  Iuxta quod legitur: Ecce noua facio omnia . Quod est dicere: Tandiu pax eius durabit, donec mundus iste transeat, non quod post non duret in eternum, sed talia genera locutionis sepius habemus, uelut cum dicimus: Exspecta me donec ueniam; non quod postea uelimus eum discedere. Laudat eum etiam de regni eius amplitudine, sic. Dico quod in diebus eius orietur iustitia, et ipse dominabitur a mari orientali, usque ad mare occidentale, et a mari australi usque ad mare septentrionale. Quod est dicere, dominium eius durabit ab oriente usque in occidentem, et ab austro usque ad septentrionem, et a flumine incipiet dominari, id est a Iordane qui flumen antonomastice dicitur, eo quod dignissimus fluuius sit in Iudea. Per Iordanem autem dat intelligere  baptisma, quia in Iordane Dominus est baptizatus. Ac si dicat: A tempore baptismi incipiet apparere dominium eius, per predicationem suam. Ante baptismum enim non predicauit, non ut ignoraret, qui a tempore natiuitatis sue secundum quod homo erat, omnia sciuit. Non enim, ut Augustinus asserit, locum habere poterat ignorantia, ubi personaliter erat indesinenter Patris eterni sapientia: sed usque post annum tricesimum et post baptismum predicationem differre uoluit, ut exemplum daret ante baptismum, et anni tricesimi etatem, a nullo esse predicandum.

Quia uero posuerat a mari usque ad mare, et cum maria multa sint, posset intelligi mediterraneum mare, uel aliquod proximum, et sic totus mundus  eius dominio non intelligeretur esse subditus, additur a flumine, id est a baptismate, usque ad terminos orbis terrarum damnabitur, id est ubique terrarum. uel a flumine incipiet damnari, id est a Iudaico populo, de quo primitiuam Ecclesiam constituet, qui metonomice per Iordanem, qui flumen antonomastice dicitur, accipitur, 270 eo quod in Iudea sit usque ad terminos orbis terrarum, id est usque in omnes nationes. Ne uero solummodo illi qui non erunt ualde peccatores intelligerentur in regno eius esse, ostendit illos etiam qui in peccatis erunt teterrimi in eius regno futuros, ut per hoc magis eius iustitiam commendet, sic: Dico quod dominabitur, et ecce illi super quos dominabitur: Aethiopes, id  est illi qui in moribus sunt nigerrimi, sicut Aethiops in corpore, procident, id est se humiliabunt de superbia sua, et coram illo, id est in beneplacentia eius. uel, procident coram illo, id est adorabunt eum. Adorantium autem est coram illo quem adorant procidere.

Et inimici eius qui nolent coram illo procidere, terram lingent, id est terrenis nimio desiderio adherebunt; a similitudine illius qui, cum ei cibus comestus non sufficiat, uas etiam lingit in quo positus fuit, uel a similitudine quorumdam animalium, quorum natura est terram lingere. Ac si dicat: Irrationabiliter se habentes nimio desiderio terrena complectentur, que eis causa perditionis erunt. Hoc autem dicit ad cumulum miserie eorum. Ostendit  uero ad Dei laudem ipsos Aethiopes uarias uirtutes habituros, addendo sic: Dico quod procident Aethiopes, et ipsi effecti reges Tharsis, id est sui ipsius, et hoc sic ut sint reges contemplationis, contemplantes celestia, non terrena. Tharsis enim contemplatio interpretatur. Offerent munera illi regi, scilicet contemplationem suam, et ceteras uirtutes non sibi imputabunt, sed illius regis munera esse testabuntur: et sic ea munera ei offerent; et Aethiopes adhuc facti insule, id est innocentes et reiicientes procul a se omne circumstans peccatum, ad modum insularum, que maris circumstantis estum a se repellunt, et sicce persistunt; offerunt munera illi regi, innocentiam scilicet, et ceteras uirtutes suas, quas non sibi sed regi attribuent; et ipsi Aethiopes  facti reges Arabum, id est humiles et alios fructificantes: et effecti reges Saba, id est incensi igne caritatis, et ad fidem conuersi, adducent dona regi, id est alios per predicationem suam Deo adducent, quos se Deo donare facient per subiectionem. Per Arabes quidem congrue humiles et fructificantes accipiuntur. Arabia namque humilis dicitur, uel campestris. Per campestres quippe fructificantes intelliguntur, eo quod campi ad fructificandum habiles sunt. Per Saba uero que interpretatur incensa uel conuersa, caritatis igne incensi, conuersique ad fidem merito designantur. Et notandum, non omnes has uirtutes omnibus conuenire, scilicet ut sint contemplantes, et innocentes, et humiles, et fructificantes, et conuersi, et caritate incensi; sed quibusdam  perfectis scilicet omnes conueniunt, alie uero aliis, et alie aliis. uel ad litteram intelligi potest, scilicet quod reges Tharsis illius regionis, et cultores insularum marinarum offerent se munera illi regi, per conuersionem; et reges Arabum, illorum populorum, et reges Saba, illius terre, adducent se dona Deo per fidem. Ne uero, si ad litteram acciperetur, soli Aethiopes illi populi, et reges Tharsis, et insularum cultores et reges Arabum et Saba essent adoraturi, addit:

Et adorabunt, id est uenerabuntur eum per fidem et bonam operationem, omnes reges, id est omnis modi principes: Per reges, omnes terrarum principes designat, omnes gentes, id est omnis modi gentes,  seruient ei casto amore. Et merito, quia morte sua liberabit pauperem mundum, qui ope sua liberari nequit a potente diabolo, qui in eum potentiam per peccatum Ade exercet. »Princeps enim mundi huius eiicietur foras .« Et pauperem, inquam, cui non erat adiutor aliquis, id est qui nec per se nec per aliquem adiutorem poterat liberari. Cum uero dixerat pauperem, id est per se insufficientem, uideretur per aliquem posse liberari, nisi adderet: Cui non erat adiutor. Et non solum liberabit a potente, 271 sed hic parcet pauperi et inopi; mundo scilicet, qui, quantum ad auxilium suum pauper, quantum ad alterius auxilium, inops est; parcet, id est peccata indulgebit. Posset enim a potente eum liberare, et peccata non remittere, et sic tamen mundus  damnaretur. Dico quod hic parcet; et in futuro saluas faciet eterna saluatione animas pauperum, fidelium scilicet suorum, qui sunt pauperes, id est in spiritu humiles. Cum dicit animas esse saluandas, de saluatione quoque corporum datur intelligi. Exponit autem uersum hunc singulis singula reddendo, cum addit: Ex usuris, etc.

Quod sic legitur preposterate. Dico: parcet hic pauperi et inopi, scilicet morte sua redimet animas suorum ex iniquitate, id est omni ex crimine pretio sue mortis eruet. Et dico quos quod saluas faciet in futuro animas pauperum, scilicet redimet, id est redemptione sue mortis redimet ex usuris, id est ex penis eternis, que ideo dicuntur usure, quia maiores et durabiliores erunt quam peccata, que hic  fiunt, sicut usura maior est fenore. Et nomen eorum existentium coram illo, id est in beneplacentia eius erit honorabile. Quod est dicere: Quia in beneplacentia eius erunt, honorabile nomen eis dabit, ut prius uocati serui peccati rei et iniusti, et cetera talia nomina habentes, filii dicantur, et reges sui ipsius, et iusti, et ceteris huiusmodi uocabulis nuncupentur. uel sic: Nomen eorum erit honorabile, et hoc erit coram illo, id est in conspectu illius. Quod est dicere: Ipse reputabit nomen honorabile, cuicunque non uideatur, et uiuet in eis. Ac si dicat: Ideo nomen eorum erit honorabile, quia ipse uiuet in eis, id est perenniter erit cum eis. Iuxta quod idem dicit: »Ecce ego uobiscum sum omnibus diebus usque ad consummationem seculi .« uel sic, et uiuet legitur: Quia superius dicendo, redimet animas eorum, dabatur intelligi eum morte sua redempturum, addit: Dixi quod redimet moriendo, et tamen postea uiuet in eternum resurgendo, non in morte detinebitur, sicut Iudeorum infelicitas mentietur. Iuxta quod legitur: »Mors illi ultra non dominabatur .« Quia uero de conuersione Aethiopum et regum et gentium agendo, de sapientium conuersione nichil dixerat, de hac etiam agit sic: Dixi quod adorabunt eum omnes reges et gentes; et etiam dabitur ei a Deo Patre de auro Arabie, id est quidam de sapientissimis philosophis huius seculi. Qui per aurum Arabie, quod omni alio auro pretiosum est, designatur, eo quod sapientia  pretiosissima sit ad modum auri Arabie. Et ipsi qui erunt aurum, orabunt semper eum, id est iugiter; de hoc ipso hoc accipientes, id est de doctrina eius ut orent. Quod est dicere: Ipse dabit precepta orandi, sicut in Euangelio legitur dedisse discipulis, sic: »Pater noster, qui es in celis ,« etc. uel orabunt, de ipso hoc habentes, non a seipsis. Ac si dicat: Hoc etiam quod eum orare poterunt, ab ipso habebunt, non a uiribus suis. uel sic: Adorabunt eum, id est uenerabuntur fide et deuotione; de ipso hoc habentes, non per seipsos ad hoc sufficientes; et benedicent ei, id est laudabunt eum, tota die, id est de tota illuminatione sua que tanta erit ut dies, scilicet hoc quod illuminati erunt fide et sapientia non sibi ascribent, sed illi; inde laudabunt  eum. uel tota die, id est iugiter benedicent ei, id est laudabunt eum uoce et opere, de beneficiis sibi ab eo collatis.

Et merito benedicent; nam ipse erit firmamentum in summis montium, existentibus in terra hac presenti. Quod est dicere: Ipse firmos faciet in omni uirtutum perfectione philosophos summos; qui pre nimia scientia dicendi sunt summi montes montium, id est inter alios montes, scilicet alios philosophos. uel intransitiue dictum est in summis montium, id est in summis montibus. Dico quod eos firmos faciet, et in hac terra presenti ubi locus est defectionis. uel faciet firmos existentes in terra, id est, in terrenitate sua, in carne, scilicet. 272 Quod est dicere: Dum in hac terrena carne erunt, eos confirmabit  ne deficiant. Non solum in futuro, ubi multo magis confirmabuntur. Et quia ipse erit eorum firmamentum, superextolletur super Libanum fructus eius, id est ipsi montes quos firmabit, quos in fide fructificabit, superextollentur super Libanum, id est exaltabuntur in dignitate meorum candentes, id est prosperantes in terrenis, qui per Libanum designantur, eo quod Libanus candor interpretetur, et per candorem solet prosperitas sepissime denotari. Quod est dicere: Digniores erunt in terrenis florentibus. Et illi de ciuitate, id est de Libano scilicet, de Babylonia, que est candens in terrenis, et est ciuitas diaboli, florebunt in presentibus bonis sicut fenum terre, id est utpote terrenum fenum, »quod hodie est, et cras in clibanum mittitur .«  Quod est dicere: Flos prosperitatis illorum qui ciues sunt Babylonie, id est ciuitatis impiorum, que est ciuitas confusionis, transitorius est sicut flos feni. Unde Isaias: »Omnis caro fenum, et omnis gloria eius quasi flos feni .« uel sic: Dico quod fructus eius superextolletur super Libanum, et illi qui sunt fructus de ciuitate hac presenti, id est de Ecclesia, que est ciuitas Dei munitissima, ituri in aliam ciuitatem, scilicet in Hierusalem celestem, florebunt in bonis operibus ad generandum messem, id est eternam beatitudinem in futuro suscipiendam, sicut fenum terre floret ad hoc ut semen ex flore procreetur. Fenum terre dicit, ad differentiam feni tectorum, cuius flos inutilis est ad seminis  procreationem, quod fenum »priusquam euellatur exarescit .« Et bene ponit de ciuitate; Ac si dicat: De ciuitate hac, id est de Ecclesia, que Dei ciuitas est, procedent flores iustorum, id est opera bona, et in futuro colligentur messes operum bonorum, scilicet beatitudinis eterne premium, quoniam autem montes firmabuntur, et superextol lentur, et florebunt.

Sit nomen eius regis benedictum, id est exaltatum usque in secula futura. Nomen usualiter pro gloria ponit. Illum enim qui gloriosus est, magni nominis esse dicere consueuimus. Dico ut a montibus benedicatur nomen eius. Ante solem tamen permanet nomen eius, id est gloria eius. Per solem accipit mundi creationem, eo quod tunc sol creatus est. Et  est ac si dicat: Non adhortor ut gloriam eius exaltetis, nisi ad utilitatem uestram. Nihil enim ei exaltatio uestra conferet, cuius gloria manet ante mundi constitutionem. Quoniam uero dixerat: Erit firmamentum in summis montium, ne putaretur solos maiores, non etiam minores firmaturus, addit: Dico quod erit firmamentum in summis montibus, et non solum hoc; sed in ipso, id est in fide ipsius, benedicentur, id est exaltabuntur in omni morum et uirtutum perfectione omnes tribus terre, id est omnismodi tribus terre, tam Iudeorum quam gentium. Iuxta quod ad Abraham promissio facta est sic: »In semine tuo benedicentur omnes gentes .« Et quia in ipso benedicentes, omnes gentes magnificabunt eum, gentes et tribus idem est, quod  est dicere: Sublimabunt eum laude omnes gentes, dicentes: Benedictus Dominus Deus Isrel, id est exaltatus sit, quia Dominus est in rebus, et Deus fidelium, quos facit Isrel, id est uidentes se Deum in contemplatione; uel qui Deus apparet Isrel, id est fidelibus cuicunque non appareat Deus. Qui facit, etc., ac si dicat: Ideo benedictus sit, quia fecit mirabilia: et non qualiacunque, sed magna, et non alieno auxilio, sed solus. Mirabile namque est eum de uirgine natum fuisse, et mundum morte sua redemisse, desperatos ad uitam reducere, et multa alia innumerabilia egisse. Et non ad horam sit benedictus, sed in eternum benedictum sit nomen maiestatis eius, id est gloria magnitudinis eius, id est exaltata sit gloria magna eius. Dico quod omnes tribus  terre benedicentur in ipso: et hoc modo scilicet quod omnis terra replebitur maiestate eius, id est omnismodi terreni replebuntur magnitudine spiritus eius. Iuxta quod dictum est per Ielem: »Effundam de spiritu meo super omnem 273 carnem .« Hoc autem ut repleatur; fiat in Ecclesia de Iudeis, fiat in Ecclesia de gentibus.



IN PSALMUM LXXII.

Titulus septuagesini secundi: Defecerunt laudes Dauid filii Iesse, Psalmus Asaph. Quod iuxta Augustinum exponitur: Psalmus iste est Asaph, id est fidelis synagoge, habitus pro eo quod defecerunt laudes Dauid filii Iesse, id est pro ea consideratione  quod defecerunt laudes Iudaici populi qui consueuit Deum laudare contuitu temporalium bonorum, non contuitu eternorum. Adueniente namque Christo, laudes huiusmodi defecerunt, cum preceptum a Christo datum sit, non de temporalibus, sed de spiritalibus bonis debere sollicitari. Iuxta quod ipse perhibet in Euangelio. »Nolite solliciti esse, dicentes: Quid manducabimus, aut quid bibemus, aut quo operiemur. Scit enim Pater uester quod his omnibus indigetis . Et addit: »Querite ergo primum regnum Dei et iustitiam eius: et hec omnia adiicientur uobis .« Congrue quidem additum est: filii Iesse, ad differentiam Ecclesie et Christi, qui solent accipi per hanc uocem, que est Dauid: ut intelligatur  ad litteram Dauid rex Isrel, qui fuit filius Iesse. Per Dauid nimirum Iesse filium metonomice populus Isrel accipitur, eo quod eius idem Dauid rex exstitit. Et bene etiam ea occasione quod defecerunt laudes Isrelitici populi, psalmus iste dicitur compositus fuisse. Ecclesia namque, que et synagoga fidelis dicitur, que prius Deum de contuitu terrenorum laudauerat, uidens post aduentum Christi bonos affligi, malos uero prosperari, in indignationem deueniens, pene defecit. Et pene ex toto malignorum parti conformata est, ut et ipsa posset prosperari. Ab huiusmodi uero errore Dei gratia opitulante tandem exempta, malorum prosperitatem cognouit tendere ad eorum destructionem: bonorum uero aduersitatem ad ipsorum saluationem. Et  sic amodo non displicet, imo placet ipsi aduersitas. Ut igitur bonos ab errore et indignatione retrahat, et Deum non in terrenis sed in bonis eternis esse laudandum ostendat, in Dei laudem erupit, ostendens eum esse bonum etiam in afflictione bonorum. Redarguendo quoque se ostendit errasse: et qua de causa errauerit, scilicet contuitu impietatis et malitie eorum, scilicet impiorum, quam multipliciter demonstrant; de quorum etiam agit consolatione futura. Tractat insuper ad exemplum aliorum de sui erroris commutatione, et sui erga Deum subiectione: dicendo se Deo amodo adherere, in eo spem habere. De titulo quidem iuxta Augustinum sic agitur. Si uero ad Hieronymi sententiam recurramus, titulus huius psalmi solummodo esse uidetur  psalmus Asaph. Istud igitur quod preponitur, scilicet defecerunt laudes Dauid filii Iesse, affirmat beatus Hieronimus apud Hebreos huiusce tituli nequaquam esse partem, sed sententiam ad precedentem psalmum spectantem ab Esdra competenter appositam. Considerans enim Esdras, titulorum compositor, in precedenti psalmo negotium aduentus et regni Christi contineri, in cuius tempore laudes Iudaici populi deficient, quas pro contuitu agebant terrenorum, ad instructionem in tempore Christi futurorum hanc sententiam adiunxit; quam sic ponit ac si iam rex aduenisset, que sic ad psalmum refertur: Quandoquidem rex ille, de quo in hoc psalmo superiori actum est, adueniet, qui talis et talis est ut in hoc psalmo est ostensum, deficient laudes  Dauid filii Iesse, scilicet laudes acte Deo a populo Isrel contuitu temporalium. Quod est dicere: Ille rex instruet suos Deum non esse laudandum pro temporalibus, sed pro eternis. Has autem laudes defecisse innuit psalmus Asaph qui sequitur; cuius intentio cum superioris tituli expositione ostensa est.

Quam bonus Isrel Deus his qui recto sunt corde. In Hebriaca translatione habetur: attamen quam bonus Isrel Deus, etc. Ac si dicat: Cum suos Deus affligi permittat, malosque prosperari, a quibusdam non recte considerantibus, non bonus in hoc 274 esse decernitur. Attamen ipse, qui Deus apparet omnibus qui sunt Isrel, quibuscunque non  appareat quam bonus, id est ualde et ineffabiliter bonus, apparet in hoc iis qui recto sunt corde, illis scilicet qui corde recto perpendunt ad quid impiorum exaltatio, bonorumque deuentura sit afflictio. Mei autem pene moti sunt pedes. Quod sic ad superiora coniungitur. Rectis corde quam bonus Deus apparet! Sed mei pedes pene moti sunt ab eo, id est ratio mea qua animus incedit, sicut pedibus corpus, pene separata ab eo, id est pene distorsi ab eo rationis mee contuitum. Et sic pene effusi sunt gressus mei, id est bona opera mea, quibus ad Deum incedo, quasi quibusdam gressibus pene effusa sunt, id est exinanita et in irritum deducta; ad similitudinem alicuius liquoris, qui, de uase effusus, in irritum deducitur. Si enim ab eo ratio  mea mota esset, omnia bona opera mea ad nichilum redacta uiderentur. Iuxta quod Ezechiel dicit: »Si auerterit se iustus a iustitia sua, omnium iustitiarum eius non recordabor .« Adiungit autem causam quare pene moti sunt pedes eius et gressus, sic: Ideo scilicet pene moti sunt pedes, quia zelaui, id est indignatus sum, considerando rationis intuitu super iniquos. Et exponit unde zelauit super iniquos, addendo sic scilicet: zelaui uidens pacem peccatorum, id est de hoc indignatus sum, quia, considerando ipsos iniquos, uidebam eos habere uitam pacificam et imperturbatam, cum peccatores essent et digni perturbatione. Super iniquos dicit, a similitudine illius qui, in alto loco consistens, super inferiores aspicit. Accedit  uero ad hoc ut soluat qua de causa pax sit peccatoribus data, sic: Dico zelaui, pacem peccatorum uidens. Pacem dico ideo datam a Deo, quia non est respectus Dei morti eorum, id est ideo concedit eis Deus pacem in futuro ualde nocituram; quia non respicit ad mortem eorum, que pro hac pace eis continget, ut eos inde clementer eripiat. Si enim eos inde eripere uellet, non eis utique pacem, imo aduersitatem concederet. Et non est firmamentum Dei in plaga eorum, id est in eis plagatis uulnere peccatorum. Quod est dicere: Et ideo pacem eis concedit, quia non curat confirmare in sanitate eos plagatos; nam si eos aduersitate castigaret, ipsos utique plagatos, per hoc in sanitate firmaret.

 Et merito non est firmamentum in plaga eorum. Nam in labore hominum non sunt, id est non sunt participes laboris hominum, fidelium scilicet, rationabiliter se habentium, ad modum hominum. Quod est dicere: Negligunt ad eterna bona adipiscenda laborare ad que fideles laborant. Et ideo cum hominibus non flagellabuntur, id est cum fidelibus non castigabuntur flagellis tribulationum. uel aliter melius hi uersus leguntur, ut adhuc addat causas quare zelauit, sic: Et ideo zelaui quia non est respectus Dei morti eorum, id est peccatis eorum, que dicuntur mors, eo quod causa sint mortis. Quod est dicere: Ideo zelaui quia Deus non respicit peccata eorum ut in presenti ulciscatur. et quia non est firmamentum in plaga eorum. Quod est dicere:  Si aliquando eis plaga contingit, id est aduersitas. In illa plaga non est firmamentum, id est illam plagam Deus non confirmat, ut diu duret, prout eorum mala merita uidentur exigere, sed cito transitoria est. Et ideo adhuc zelaui, quia non sunt in labore hominum, fidelium scilicet, id est non sunt participes laboris fidelium, ut eodem modo laborent in aduersitatibus sicut ipsi. Et hoc exponit cum addit, et, id est scilicet, non flagellabuntur in hoc mundo, neque flagellantur flagellis tribulationum a Deo cum hominibus, id est cum fidelibus, quod est dicere: Ideo indignor, quia uideo fideles laborare et flagellari a Deo, malos uero minime; si enim saltem boni non laborarent neque flagellarentur, non adeo indignarer. uel ita potest legi, ut  superius expositum 275 fuit. Dico quod Deus non respicit mortem, id est peccata eorum, et ipsi tamen non sunt in labore hominum, id est fidelium, ut ad eterna laborent, sicut fideles, et cum ideo uiderentur digni flagellatione, non flagellantur a Deo cum hominibus. Ac si dicat: Tanto magis indignatus sum cum uideam bonos laborantes ad eterna flagellari; ipsos uero ad eterna laborare negligentes, minime flagellari. Ideoque quia non flagellantur neque flagellabuntur, superbia eos tenuit, id est uinxit et alligauit nunquam eos dimissura, et tanto magis magisque superbiunt.

Et ideo adhuc operti sunt, id est circumuallati iniquitate, id est iniqua cogitatione quantum ad proximum; et impietate quantum ad Deum sua, id  est ab eis procedenti non a meritis Dei et proximorum. Operti sunt per emphasim dicit, a similitudine corporis, quod undique uestibus operitur. Ac si dicat: ualde repleti sunt iniquitate et impietate sua, quam sponte habent, nullo eis occasionem dante, et iniquitas eorum, id est iniqua eorum cogitatio, prodiit quasi ex adipe, id est ex terrena prosperitate, que dicitur quasi adeps, id est similis adipi, quia sicut adeps pinguium animalium causa est, quare ipsa superbiant, sic eorum prosperitas terrena quare superbiant est causa. Et ex iniquitate, id est ex iniqua cogitatione, transierunt usque in affectum cordis, id est usque in nimium desiderium cordis. Quod est dicere: Non solum cogitauerunt inique, sed etiam  ad hoc transierunt, ut affectum haberent in corde, sue uoluntatis praue complende. uel sic: Si dicamus in affectu cordis. Dico quod iniqua cogitatio eorum prodiit ex adipe. Et non fuit parua hec iniqua cogitatio. Sed transierunt alios malos qui ita non prosperantur, sicut ipsi in prauo affectu cordis. Quod est dicere: Superauerunt omnes alios nequam, in prauo cordis desiderio ut peiora, desiderent quam ipsi. Repetit autem, cum dicit, cogitauerunt, ut addat sic: Non suffecit eis transire alios in prauo affectu et praua cogitatione, sed cogitauerunt nequitiam iniqui. Et post locuti sunt nequitiam, et non in secreto quod utique tolerabilius esset, sed iniquitatem locuti sunt in excelso, id est in manifesto, ut alios ad eam attrahant, a similitudine illius qui in altum  locum ascendit ut uox eius omnibus in circuitu existentibus manifesta sit. Et non qualemcunque iniquitatem locuti sunt, sed posuerunt os suum in celo, id est constans fecerunt os suum in blasphemia Dei celi, uel posuerunt in celum, id est contra celum, scilicet ut Deum celi blasphemarent. Et sic tamen quod lingua eorum prius transiit in terram, id est in ea que sunt in terra, quod est dicere: Prius blasphemauerunt homines et ea que in terra sunt, et ab eorum blasphemia ad Dei celestis blasphemiam transierunt, ut eum postea blasphemarent, uel sic: Dixi quod tenuit eos superbia, et adeo tenuit quod posuerunt os suum in celo, id est in conformitate celestis Dei, ut sicut ille res disponit et dispositione perficit, sic et ipsi subditis imperando res  futuras pro uelle suo disponerent, et ad effectum pertrahere sui uerbi imperio molirentur, et lingua eorum in terra existentium transiuit terrenas cogitationes, scilicet ut cum terreni essent, non quasi terreni cogitarent, sed quasi dii reputantes se nimis sublimes, ac si dii essent. Ac si dicat: Cum ipsi terreni sint et sublimia nimis loquantur impune, causa sunt quare zelaui.

Quia uero dixerat se zelasse, et causas zeli ostenderat, posset ab aliquo queri, Quare hoc dicis? Ad quod sic respondet: Ideo hoc dico, quare conuertetur ab hoc eodem errore populus meus, id est populus fidelium mei conformis, hic, id est in consideratione horum uerborum. Ac si diceret: Ideo me talibus de causis zelasse demonstraui de quo tandem resipui:  quia occasione horum uerborum conuertetur populus fidelium mihi conformis 276 ab hac eadem indignatione si in ea fuerit et sic in eis fidelibus populi inuenientur dies pleni, id est plenitudinis. Quod est dicere: Talem habebunt uitam, qualis debet esse uita eorum qui sunt in diebus plenitudinis, id est sic uiuent ut Deum in aduersis laudent contuitu celestium utpote existentes in diebus plenitudinis, id est in tempore gratie. uel sic: Et quia conuertentur a zelo, in futuro inuenientur in eis dies pleni, id est dies eterni et indeficientes, quod est dicere: conuersio causa erit, quare uitam eternam tandem sint adepturi, ut uero magis et magis retrahat, ostendit unde conuertentur, sic; Dico quare populus  fidelium conuertetur. Et dixerunt ipsi fideles et uoce et cogitatione: Quomodo scit Deus, id est qua ratione potest comprobari quod Deus sit sciens omnia, et si est scientia in excelso, id est si cum excelsus sit, omnia scit, iniustus est. Hoc autem subintelligitur per aposiopesin; sed quia ignominiosum est, ponere noluit, ostendit quoque unde in hunc errorem deciderunt, sic: Dicimus quod Deus uidetur non scire omnia, aut si scit, iniustus uidetur esse, et ecce quare alterutrum horum uidetur, quia ipsi, id est iidem homines peccatores existentes, et abundantes in seculo, id est in bonis secularibus, obtinuerunt diuitias, id est diu habuerunt, quod utrumque iniustissimum uidetur. Ac si dicat: Si omnia sciret, illos utique qui peccatores sunt, non  permitteret abundare diuitus secularibus. Quia si abundare permitteret, saltem eas obtinere non sineret, sed eos eis cito priuaret. Si uero omnia scit, tunc iniustus uidetur. Cum ipsos qui sunt peccatores dimittit diuitiis abundare. Et quod multo peius uidetur, eas diuitias obtinere, qui potius digni essent omnimoda afflictione. Dico quod fideles dixerunt hoc quod superius posui, et ego dixi istud idem mecum, et istud quoque quod sequitur. Ergo, si Dominus non scit, uel, si scit, et iniustus est, sine causa, id est sine utilitate, iustificaui cor meum, bene cogitando, et sine utilitate laui manus meas, id est munda feci opera mea, inter nocentes existens, quorum exemplo deuocari possem et non sum deuocatus, quod est dicere: Inutiliter bene cogitaui, et opera bona et  munda feci, uel si Deus non omnia sciat, uel si sciens iniustus sit. Et inde apparet quod sine utilitate feci, quia et fui flagellatus a Deo tota die, id est iugiter tribulationibus. Et castigatio mei fuit in matutinis, id est in celeritate. Quod est dicere: Si aliquid committo, inde me celeriter castigaui. Et tamen ipse me flagellauit, et ideo uideor inutiliter cogitasse, et opera mundasse, cum propter hoc diceret me immunem a flagellis esse. In matutinis ponit, pro in celeritate, a similitudine illorum qui mane surgunt celeriter, ad opera sua complenda.

Ostenso errore suo, ostendit quoque quomodo sit inde conuersus, sic, illa dixi ego que superius ostendi, et contra hoc dicebam. Si ego narrabo sic, id est affirmauero uel Deum inscientem esse uel iniustum.  Ecce tali modo in presenti est hoc inconueniens, scilicet reprobaui, id est reprobatam ostendi, non quantum ad rei ueritatem, sed quantum ad meam reputationem nationem filiorum tuorum, id est multitudinem fidelium qui sunt filii tui spiritales, quod est dicere: Ostendi, quantum ad me, te reprobare omnem multitudinem fidelium, quos non remunerabis, si inscius aut iniustus sis. Quod est inconueniens et incredibile ut non remunerentur, uel sic: Si hoc narrauero, scilicet Deum esse inscium et iniustum, et filios suos non remuneraturum, ecce in presenti est hoc inconueniens scilicet reprobaui, id est contempsi nationem filiorum tuorum, id est auctoritatem multitudinis fidelium, qui affirmant Deum omnia scire, iustum esse, et fideles remuneraturum  quandoque. Et quoniam inde tale mihi inconueniens occurrebat, existimabam ut cognoscerem, hoc existimabam, non multum proprie appositum esse uidetur, sed cum in Hebraica translatione habeatur 277 cogitaui, uidetur etiam existimabam, positum esse pro cogitabam. Ac si diceret: Cogitabam ut cognoscerem hoc, quare Deus cum omnia sciat et iustus sit bonos deprimi, malos autem in presenti permittit exaltari. Et labor iste ut hoc cognoscam est ante me, id est ultra me, scilicet maior me, ut ad fidem nequeam illum deducere:

Donec intrem in sanctuarium Dei, id est donec a diuina gratia admittar, in dispositionem Dei uidendam, que sanctuarium dicitur, eo quod in ea sancta  Dei mysteria continentur, quod est dicere: Labor hoc cognoscendi tantus est quod nunquam illum ad effectum perducam, donec gratia diuina concedente admittar, ut aliquantulum mihi iusta et occulta dispositio Dei manifestetur, per quam ista decernentur. Quod autem ponit intrem, a similitudine illius dicit qui in aliquam domum diu habens intrandi desiderium, tandem admissus intrat. Et est iste labor ultra me, donec positus in nouissimis eorum consideratione, intelligam, id est intellectum rectum habeam, quare hic Deus malos prosperari patiatur. Ac si dicat: Nunquam cognoscam, quare hic prosperari permittantur, nisi ad nouissima eorum respexero tormenta, que pro prosperitate sunt eis adfutura. uel sic potest legi: Hoc labor est ante me, dico,  quia cogitabam ut cognoscerem, et hoc cognoscere labor est ante me, id est labor est cognoscere, considerando ea que sunt ante me, scilicet presentes eorum prosperitates, et bonorum afflictiones, que sunt in conspectu meo. Quod est dicere: Si eorum aspiciam prosperitates, et bonorum aduersitates; que ante me sunt, id est in mei presentia, laboriosum est cognoscere quare hec fiant. Donec intrem in sanctuarium Dei, et intelligam in nouissimis eorum. Expositio huius uersus non mutatur. Quod est dicere: Non hoc cognoscam, donec ad Dei dispositionem, et ad eorum nouissima me referam. uerumtamen potest hoc uideri per ipsas eorum prosperitates, quare eis contingant, licet dixerim esse laboriosum hoc cognoscere, nisi per nouissima considerata,  nam posuisti eis prosperitates propter dolos, id est iuxta dolos, scilicet ad similitudinem dolorum. Quod est dicere: Ita dedisti eis prosperitates, ut uideantur esse doli, cum tamen ex iustitia sic contingant. Et exponit quomodo sint similes dolis, sic uere iuxta dolos posuisti. Nam dum alleuarentur ipsis prosperitatibus, deiecisti eos interius, id est destruxisti eorum rationem ut magis excecarentur. Quod est dicere: Cum eis dederis prosperitates ad eorum delectationem, uideris dolose egisse, cum tamen iustum sit, a similitudine illorum qui simulatoria bona pretendunt, ut per hoc aliquem decipiant. Ostendit autem eorum nouissima, sic: Dico quod intelligam in nouissimis. Et in ipsis nouissimis quomodo facti sunt in desolationem, id est in quantam  fient desolationem, amittendo bona temporalia, in quibus modo consolationem habere uidentur, et de illa desolatione non poterunt cauere. Nam subito defecerunt, id est repente et improuide deficient, et desolabuntur a bonis temporalibus, iuxta quod Apostolus ait: »Dies Domini sicut fur in nocte ueniet ,« et non solum deficient a temporalibus, quod utique tolerabile esset; sed etiam perierunt, id est peribunt sine fine propter iniquitatem suam, quam hic habent, iuxta quod idem Apostolus dicit: »Cum dixerint pax et securitas, repentinus eis superueniet interitus .« Ostendit autem per similitudinem, quomodo deficient, sic.

 Dico quod deficient, et hoc uelut somnium surgentium, id est sicut deficiunt diuitie, que quando somniantur a populis, eis scilicet surgentibus, a somno nichil esse apparent, ita et eorum prosperitas que uana est, deficiet, eis in futuro surgentibus, et non solum tunc apparebunt nichil esse, sed hic etiam rediges ad nichilum in ciuitate tua, scilicet in Ecclesia, imaginem ipsorum, id est imaginaria 278 bona ipsorum, bona uidelicet terrena, que ipsi reputant uera bona, cum non sint nisi imago, et quasi umbra bonorum. Quod est dicere: Ecclesie tue specialiter reuelabis hec imaginaria bona, que impii reputant magna, nichil esse, ad comparationem eternorum bonorum. Posset queri unde scis quod mali desolandi sunt. Et quod hec bona nichilum esse  reputantur in Ecclesia. Ad quod sic respondet: Inde mihi notum est hoc. Quia cor meum inflammatum est, id est illuminatum et succensum flamma sapientie spiritalis: et renes mei commutati sunt, id est delectationes mee, que per renes accipiuntur, eo quod in renibus delectatio carnalis est, commutate sunt, ut qui prius delectabar in secularibus, modo delecter in spiritalibus. Ostendit autem unde sit commutatus, sic addens: Et priusquam commutarer redactus sum ad nichilum, id est ad nichilum uirtutum et rationis mee, ut carerem ex toto uel ad nichilum, id est appetitum temporalium, que nichil sunt. Et adeo sum redactus ad nichilum quod nesciui quod agendum esset et quod dimittendum, et adeo postea renes commutati sunt, et cor meum inflammatum,  quod ego qui prius rebellis eram et immansuetus apud te existens, id est in familiaritate, et beneplacentia tua, factus sum ut iumentum, id est domitum animal, et paratum ad deferendum onus preceptorum tuorum, ad modum iumenti, quod mansuetum animal est, et ad onus ferendum habile. Et ego semper tecum ero, non ulterius te deserturus. Ostendit autem quomodo factus est iumentum per eum, sic: uere factus sum iumentum, non per me, sed per te. Nam tu tenuisti, id est perseuerare fecisti, manum dexteram meam, id est bonam operationem meam, que per manum dexteram accipitur, per quam solet sepe prosperitas intelligi, eo quod bona operatio cedat ad prosperitatem, et deduxisti me in uoluntate tua, id est promoueri me  fecisti de bono in melius in preceptis tuis, ut magis et magis ipsa complerem, et sic iumentum fierem, et in futuro suscepisti, id est suscipies me, de mortali et passibili faciens immortalem et impassibilem, et hoc cum gloria, id est sic ut me facias gloriosum et in anima et in corpore. Agit autem de gloria illa admiratiue, ut eam esse magnam ostendat, sic: uere me suspicis cum gloria.

Quid enim mihi est in celo, id est quam magnum quidem mihi paratum in celo, eterna gloria scilicet, et cum illud quod est in celo magnum sit, et illud semper appetiisse debuissem, quod uolui ego miser dari mihi a te super terram, id est quam uile quid petii dari mihi a te in hoc mundo,  dum zelaui pacem peccatorum uidens, scilicet terrena bona uolui mihi dari, que uilissima sunt. Ob hoc autem sic se redarguit ut alios deuocet ab appetitu terrenorum. Diceret aliquis: Unde scis te suscipiendum esse cum gloria, cum terrena prius appetieris? Ad quod sic adiungit: Inde confido me cum gloria esse suscipiendum, quia iam defecit caro mea, id est secundum quod mea, et cor secundum quod meum erat. Quod est dicere: Defecit in me carnalis appetitus, et cogitatio terrena, et quia Deus est cordis mei inhabitator spiritaliter, ut de illo solo cogitem, et pars mea, ut ex omnibus rebus eum solum partem eligam et appetam. Et hoc in eternum, et hic scilicet et in futuro. Quod est dicere: Ideo me cum gloria suscipiet. Quoniam, omnibus omissis, illum  solum cogito et expeto. Subiungit uero causas, quare Deum cogitet et appetat singulis singula reddendo, sic: Dico quod Deus cordis mei possessor est, et ecce in presenti est causa, o Deus, quare te uelim esse mei cordis possessorem, quia illi qui elongant se cogitatione a te peribunt sine fine. Et ne peream, a te nolo elongari. Et te partem meam eligo et expeto. Quia perdidisti, id est perdes omnem qui fornicatur abs te recedendo, et diabolum sequendo, qui adulterinus maritus est. 279 A similitudine fornicarie mulieris, que, marito relicto, adultero sociatur, et ne me perdas. Nolo fornicari recedendo a te, uelut qui fornicatur abs te recedendo, id est non obediens tibi, casto amore sed timore; a similitudine meche mulieris, que potius timore quam  amore marito obedit; que, si auderet, fornicaretur. Dico quod illum perdes qui elongat se a te et qui fornicatur. Mihi autem bonum est, id est utile, adherere tibi Deo cogitatione, et ponere in te Domino omnium et Deo, id est creatore spem meam, id est appetitum meum. Quod est dicere: Sed me non perdes. Nam ego utile existimo de te solo cogitare, et te solum appetere, et est mihi bonum, id est utile, ut annuntiem aliis omnes predicationes tuas, id est omnia precepta tua, que tu iubes predicari. Ego dico existens in portis filie Sion, id est in uirtutibus, que sunt porte per quas Ecclesia introibit ad Sion, id est ad consortium angelorum. Cuius Sion dicitur esse filia, eo quod ad eius puritatis et innocentie similitudinem, innocens et pura consistat;  uel intransitiue dicit, filie Sion, sic: Ego dico existens in prophetarum sententiis, qui per doctrinam porte sunt; per quas Sion eorum filia, id est imitatrix, ad uitam intreat. Ac si dicat: Sic eis predicabo ut in uertutibus perseuerem: »Ne si aliter predicauerim, reprobus efficiar .« uel sic. Sic predicabo, ut a prophetis non dissentiam. Et quia bonum esse reputo sic predicare, non perdet me Deus cum fornicantibus ab eo. Per hoc autem quod hoc dicit: aliis exemplum dat Deo adherendi et in eo spem ponendi, et in portis filie Sion predicandi.



IN PSALMUM LXXIII.

Psalmi septuagesimi tertii titulus. Intellectus Asaph, id est fidelis Synagoge, uel ante tempus  Christi, uel in tempore persecutionis martyrum existentis. Quod est dicere: Psalmus iste in quo occultus continetur intellectus, est fidelis Synagoge, que hic agit conquerendo de repulsione et persecutione Iudeorum a Romanis facta. Pro quorum Romanorum salute et conuersione orat, cum persecutionem illam non fecerint ea intentione, ut Deum uindicarent, licet illa persecutio ad Dei uindictam fieret, sed potius ea intentione, ut nomen Dei delerent, et sibi ipsis triumphum acquirerent. Agit etiam de persecutione fidelium, pro quibus etiam orat, et hoc ea intentione facit ut iusti iudicii Dei intellectum in nobis generet. Adiungendo causam, quare infideles persecutionem patiantur ad damnationem, et quare fideles ad saluationem, quod utrumque  obscurum erat. Cum autem et pro persecutoribus et pro persecutis orat, nobis sic orandi exemplum dat. Et notandum quod quando in titulo ponitur intellectus, in psalmo aliquid obscurum intellectu continetur, uerbi gratia, in hoc psalmo, per cuius euidentiam intelligitur, quare Deus bonos affligi sicut et malos patitur, quod forsitan iniustum esse uidetur, et quod ad intelligendum obscurum est. Notandum quoque quia si fidelis Asaph ante Christi tempus existens, et damnationem successorum Spiritu sancto preuidens, loqui introducatur. Hoc quod more prophetico preterite ponit, future intelligendum esse. Si uero illa fidelis Synagoga de Iudeis, que in tempore et post persecutionis tempus exstitit introducatur loquens; hoc preterite positum  preterite quoque legetur. Notandum etiam quod cum de eorum damnatione conquerendo et compatiendo agat; admiscendo etiam se, ex compassione nimia numero eorum, nobis exemplum dat, quod etiam inimicis et damnandis compati debeamus.

Ut quid, Deus, repulisti in finem repulsionis, id est omnimoda repulsione et in corpore et in anima? Determinat autem quos dicat repulsos; cum addit: Et ut quod est iratus, id est uehementer accensus furor tuus, super oues pascue tue, id est ad hoc ut Iudeos opprimat, qui fuerunt oues pascue tue, id est quos tu pauisti in pascuis legis, ad modum pastoris qui 280 oues in optimis pascuis pascit. Ira et furor aliquando idem est. Aliquando furor pro nimia ira ponitur. Cum autem hic dicit iratus est  furor tuus, uehementiam furoris innuit. Ut quid, Deus, repulisti, et iratus est furor tuus, idem est in sententia, sed ideo repetit dicendo iratus est furor tuus, ut addat ad determinationem, scilicet super oues pascue tue. Et hoc est ac si diceret: Cum Iudeos olim adeo dilexeris, mirum pluribus uidetur que causa est quare sic eos repulisti; et sic aduersum eos furor tuus exarsit. Causam autem repulsionis eorum postea ostendit, persecutionem ipsam preostendens; uel aliter medietas huius uersus legi potest, sic: Ut quid, Deus, repulisti in finem Iudaicum populum. Hec pars uersus non mutatur. Est etiam iratus, id est succensus furor tuus super oues pascue tue, super nos scilicet, quos pascis ut oues  simplices pascue doctrine tue. Ac si dicat: Cum etiam nos affligi sinas sicut infideles, facis ideo ut sis nobis iratus. Hanc questionem facit, ut postea soluat. Orat autem pro se sic: Dico quod populum Iudaicum repellis, et quidquid de illis sit qui eternam damnationem promeruerunt. Saltem memor esto congregationis tue, nostri scilicet qui sumus congregatio tua, ne nos in perpetuum repellas, et nobis iratus permaneas. Quam congregationem per antecessores nastros patriarchas, scilicet et prophetas possedisti ab initio gentis nostre. Ac si dicat: Cum tu, Deus, possessor noster sis, a tempore antecessorum nostrorum quorum fidem imitamur et eis iam beneficia multa impenderis, et eorum memor fueris, oro quoque nostri memor sis, ne a tua  gratia repellamur. Non enim alii possessori quam tibi Deo subiici uolumus, et ideo memor esto, quod beneficium hoc nobis iam contulisti, scilicet redemisti pretio mortis tue uirgam, id est regnum hereditatis tue, id est nos qui sumus regnum tuum hereditarium, id est naturale regnum nulli alii Deo prius subditum, a similitudine possessionis hereditarie, quam possidet aliquis non sic ut eam alii Domino rapuerit, sed que sibi ex atauis hereditario iure contingit. Ac si dicat: Cum nos utpote regnum tuum hereditarium existentes redemisti, oro quoque nostri memor esto, ne redemptio illa deducatur in irritum. Per uirgam, quidem sceptrum; per sceptrum regnum accipitur, cum sceptrum regni sit signum. Que uirga, id est quod regnum hereditarium est  mons Sion, sublimis in uirtutibus, scilicet ad modum montis et speculans eterna. In quo monte tu, qui omnia potes, inhabitasti non localiter: sed secundum inoperantem gratiam. Ac si dicat: Non per se est mons Sion, sed per hoc quod tu in eo inhabitas secundum inoperantem gratiam, ut eum ad opus bonum promoueas. Et quia inhabitationem tuam ipsum montem Sion effecisti, oro quoque memor eius esto.

Dico in quo inhabitasti, in eo scilicet quod sunt mons et Sion, id est in ea consideratione quod sunt sublimes in sanctitate et speculantes eterna. uel sic littera adaptatur, sententia tamen eadem existente uirga illa est mons Sion, in quo, id est consideratione cuius rei, scilicet quod est mons Sion, inhabitasti in eo monte secundum inoperantem gratiam, nisi  enim inhabitares, nequaquam mons esse posset. Et in eo quod mons est, te inhabitare considerari potest. Orat etiam pro persecutoribus Iudaici populi, Romanis scilicet. Qui cum populum persecuti sunt non quantum ad Dei uindictam, sed quantum ad ignominiam, sic: Dixi quod repulisti Iudaicum populum a terra per Romanos, et tu, Deus, leua, id est exalta, manus tuas, id est potentiam tuam: in finem leuationis, id est omnino in superbias eorum deprimendas, per quos plebem Iudaicam repelli permisisti. Ac si dicat: Non solum oro ut nostri memor sis, sed etiam oro ut exaltatam ostendas potentiam tuam, deprimendo eorum superbias, et humiles eos et subditos tibi faciendo, uel sic: Leua manus tuas,  id est potentiam tuam, in 281 superbias eorum deprimendas. Et hoc in finem, id est in consummationem. Quod est dicere: Adeo potentiam tuam super eos exalta ut eorum superbias ex toto consumas.

Ostendit autem partes earum superbiarum, cum addit: uere ipsi superbias habuerunt, nam inimicus Romanus populus tibi mala uita sua inimicans, quanta malignatus est in sancto sanctorum, id est quam magnas malitias in sancto templo tuo exercuit. Sanctum sanctorum interior pars templi dicebatur, quam solus pontifex semel in anno cum sacrificiis intrabat, potest etiam totum templum sanctum dici, eo quod dedicatum esset, licet ab indignis cultoribus frequentaretur. Non solum uero malignati sunt, sed  gloriati sunt de malitia sua qui oderunt te. Denegando cultum tibi debitum, et nomen tuum delere cupientes, Romani scilicet, in medio solemnitatis tue paschalis, id est in omnibus diebus solemnitatis paschalis, quam licet indigne, tamen in honore tuo celebrare se putauerunt. Ideoque tua dicitur, quod est dicere: Gloriati sunt Romani de sua obsidione et persecutione, et hoc ad intentionem odii et ignominie tue. Legitur namque quod quia in Pascha Iudei Dominum Iesum crucifixerunt, in quadragesimo secundo anno post Domini passionem, in Pascha a Romanis obsessi fuerunt . Et sicut Iudei in illo festo de Domini morte sunt gauisi, ita et Romani in eodem festo de eorum obsidione et persecutione sunt letati, quod superbum ualde fuit.  Peius enim est et superbius, de mali completione gaudere quam ipsum malum complere. Et non solum gloriati sunt, sed etiam quod superbum fuit, posuerunt super summum, id est super aliquem excelsum locum signa sua: signa scilicet, id est talia signa que ipsi non reputauerunt esse signa Dei, sed signa sua, id est signa uictorie sue. Et sic posuerunt sicut in exitu solent signa poni, id est in arcu triumphali, sub quo homines intrant et exeunt. Ideoque dicitur exitus. uel in porta, per quam homines intrant et exeunt. Tangit autem morem antiquorum. Qui cum aliquam ciuitatem ceperant et deuicerant, statuam uel signum aliquod, super arcum triumphalem, uel super portam, in memoriam uictorie sue ponebant. Ceterum quia Romani, Hierusalem  funditus euersa, portam in qua signa uictorie sue ponerent non habuerunt, super aliquem summum locum posuerunt, qui non reputauerunt esse signa ultionis diuine, quod debuissent facere; sed sue uictorie, quod utique superbissimum fuit. uel sicut in exitu, id est ita posuerunt sicut uictores ponunt signa in exitu, scilicet quando exeunt aliqua ciuitate deuicta, et non cognouerunt hanc uictoriam, non ex sua probitate, sed ex diuina dispositione contingere. uel sic legitur, si super summo ibi sit, iuxta Augustinum, et non cognouerunt, sicut, id est qualiter fit, in exitu, super summum, id est de summa Dei dispositione, quod est dicere: Non cognouerunt qualiter hec uictoria exiuit de dispositione summi  regis. Quod utique si scissent, nunquam de ea superbissent. Demonstrat uero a partibus, quomodo in sancto malignati sunt, cum addit: uere in sancto malignati sunt, nam in idipsum malitie tendentes, id est in eadem cogitatione mala concordantes.

Exciderunt securibus ianuas eius templi, quasi in silua lignorum solet fieri. Silua lignorum proprie dicitur ea que ad hoc deputata est ut arbores eius succidantur. Non ut defendatur ad opus pascue ferarum. Arbores enim incise, ligna dicuntur. Quod est dicere: Sine reuerentia qualibet ianuas eius exciderunt, sicut sine reuerentia silua lignorum succiditur. Per excisionem ianuarum, que magis ornate partes templi erant, innuit quoque destructionem aliarum partium. Antiqui namque magis in portis  edificandis studebant, et non solum exciderunt, sed etiam deiecerunt, id est prostrauerunt eas ianuas in securi et ascia, id est in percussione securis et ascie. Per hec 282 duo, omnia ferramentorum genera designat. Cum uero ponit in ascia, innuit quantam habuerint templum destruendi uoluntatem. Cum illud opus fabrile, quod ferramentis magnis delere non poterant, ascia et ferramentis aliis paruis delebant. Et non solum deiecerunt ianuas, sed incenderunt igni sanctuarium tuum in terra positum, id est templum quod dicitur sanctuarium, eo quod in eo sancta continebantur, arca scilicet, et candelabra, et cetera talia. Quod enim supponit igni, non ideo dicit, ut succendi posset nisi igne, sed ad ostensionem uehementis incensionis hoc supponit. Et  bene ponit in terra, ac si diceret: Illud quod in terra positum erat, incendi potuerat, in celesti uero templo, quod per hoc significabatur, nichil iuris habuerunt. Et per hoc ad illud templum nos niti adhortatur, in quo nullum patiemur ab hostibus assultum. Priusquam uero incenderent, polluerunt homicidio et sacrilegio, et aliis peruersis actionibus tabernaculum nominis tui, id est glorie tue, templum scilicet, quod ad gloriam nominis tui factum fuit, quod nimirum ad respectum supercelestis templi tabernaculum dicitur, eo quod illud eternum sit, istud uero transitorium: et inde hoc contigit quod incenderunt et polluerunt, quia dixerunt in corde suo. Et non pauci ex eis hoc dixerunt: Sed cognatio eorum simul, id est omnis eorum collectio  unanimiter dixerunt in corde suo, Faciamus quiescere, id est cessare, a terra ista, scilicet a Iudea, omnes festos dies Dei Iudeorum. Ac si dicerent: Ipsis diis nostris spretis, nescio quem Deum colunt cui festa faciunt. Sed nos templum destruamus, et sic faciemus quod amplius in hac terra illi festi dies non celebrabuntur. Et quia hoc in corde dixerunt, ad actum etiam perduxerunt.

Demonstrata igitur Iudeorum persecutione, et Romanorum malitia et superbia, subiungit fidelis Asaph causam ipsius persecutionis, hoc scilicet quod tempus uisitationis sue non cognouerunt. Et admiscet se collectioni eorum loquendo de illis, quasi et ipse Asaph eis fuisset conformis, ignorando tempus  uisitationis , non tamen quod eis conformis exstitisset, sed ideo sic agit, quia cum eiusdem originis esset, et nimium ei compatiatur, errorem eorum suum reputat non secundum eiusdem erroris habitudinem, sed secundum compassionem. Dixi: ut quid repulisti. Et ostendi quomodo fuere repulsi. Quod merito contigit nam nos signa nostra non, id est nonne, uidimus? uere uidimus. Ac si dicat: Ideo iure contigit, quia tempus uisitationis non cognouimus quantum ad partem nostri, id est multi ex nobis cognoscere noluerunt. Cum tamen signa uiderimus a sanctis uiris predicta. uel sic legitur non interrogatiue, iure contigit. Nam non uidimus, id est quidam ex nobis non cognouerunt, signa nostra, a prophetis predicta. Que utique si uidere uoluissent,  et tempus uisitationis cognouissent, et sic repelli non promeruissent, et ecce quoddam ex signis, scilicet quod iam non est propheta nobis, qui de Messia prophetizet, quod predictum fuit a prophetis. Quatenus post eius aduentum essent cessaturi, qui semper usque ad eius aduentum perseuerarunt. Unde legitur, »cum uenerit Sanctus sanctorum, cessabit unctio uestra .« Non enim ulterius necessaria fuit prophetia, ubi contigit ipsa rei experientia. Et cum iam non sit nobis propheta, apparet quod nos non cognoscet amplius Messias, id est quosdam ex nobis repulsos, qui eum uenturum dicunt, non ita uisitabit ut ad eos corporaliter ueniens, de captiuitate ipsorum eos extrahat. Et hoc quod ulterius non ueniet, signum est tempus  plenitudinis iam aduenisse.

Causa repulsionis Iudeorum ostensa, quia admiratio et questio fieri posset, quare saltem fideles persecutionem patiantur. De ipsorum persecutione admiratiue agit, et questionem facit, ut post modum 283 soluat, sic: Ostendi Iudeos esse repulsos, quia uidendo signa, noluerunt tempus uisitationis cognoscere. Non solum uero est persecutio in paleis, id est in infidelibus qui promeruerunt, sed etiam in granis, id est in fidelibus, qui nichil promeriti sunt, est persecutio et in dictis et in factis. Et quandoquidem fideles persequuntur, usquequo Deus improperabit tuis per dicta inimicus, id est infidelis populus! Istud usquequo non est signum temporis, sed mensure.  Ac si dicat: uidebatur locus persecutionis esse tantum in paleis; sed postquam ad grana perueniendo non cessat, usquequo, id est ad quem modum permittes inimicum inferre fidelibus tuis improperia per dicta? Quod est dicere: Putabatur improperatio cessatura perueniendo ad grana. Sed cum iam in ipsis granis locum habeat, ignoratur que mensura et quis finis sit futurus in ea. Et usque ad quem modum aduersarius infidelis populus? Irritat in finem irritationis nomen tuum. Irritat compendiose positum est. Quasi poneret, usquequo aduersarius irritando te in finem, id est omnino per fidelium persecutionem, blasphemabit nomen tuum, non uoce, sed ipsa fidelium persecutione. Fidelium namque persecutio, Dei nominis est blasphematio. Quasi dicat: A modo ignoratur quis  finis et que mensura futura sit in irritatione fidelium persecutionis. Quandoquidem in granis non cessat. Post admirationem facit quoque questionem, sic: Dico, usquequo improperabit et irritabit? Et quidquid facias de infidelibus, qui iuste repelluntur; ut quid saltem, auertis in finem, id est qua de causa ex toto uideris auertere de medio sinu tuo, id est de omnimoda protectione tua, manum tuam. Et, id est scilicet dexteram tuam. Quod est dicere: Ut quid permittendo affligi manum dexteram tuam, scilicet fideles per quos diabolum expugnas, uideris eos auertere omnino de protectione tua omnimoda. Et bene ponit, non de sinu, sed de medio sinu. Ac si diceret: Non dico quidem quod non protegas aliquo modo, cum eos constantes facias: sed non omnino protegis,  quoniam eos affligi permittis. Que ergo causa est quod eos auertis. Et est hoc positum quod dicit manum auerti de sinu, a similitudine historie de Moyse. Cuius manus de sinu extracta leprosa apparuit , quasi diceret: Repellendo eos secundum corpus a protectione tua, que figurabatur per sinum Moysi, facis eos uideri uiles, qualiter leprosa manus affecta uilis apparuit, per quam manum ipsi denotabantur in passione uiles apparituri.

Facta questione, accedit ad solutionem, sic: Dixi, o auditores, questionem faciendo. Ut quid auertis, etc. Et hoc quod quesiui scilicet quare suos Deus affligi permittat, uidetur forsitan fieri iniuste, et sine qualibet utilitate. Deus autem, id est scilicet Deus noster rex ante secula, per hanc fidelium auersionem  operatus est salutem et non paucorum salutem, sed in medio terre, id est in communitate terrenorum. Quod est dicere: Non uideatur fortuita uel iniusta eorum auersio; nam per eam ille qui Deus est, id est creator et rex noster ante secula existens, qui nos rexit ab eterno ante secula dispositione, modo uero regit ipsa rei experientia, operatus est salutem communiter omnismodi terrenorum. uel sic: Deus operatus est salutem hominum per eorum auersionem. Deus dico rex noster in medio terre existens, id est in Iudea corporaliter habitans, que in medio terrarum sita est. Et quamuis in medio terrarum habitauerit, secundum quod homo, ante secula tamen est secundum quod Deus. Ac si dicat: Dominus iehsu rex noster, per eorum passionem, mundi salutem  operatus est. Quod quidem facere potuit; nam et si homo in terra apparuit, ante secula tamen Deus existit. uel, in medio terre existens, id est in medio Iudeorum, qui simplex terra 284 sunt, non spiritales. Ostendit uero ipsam salutem, sic: uere operatus es salutem, o Deus. Nam tu qui ad hoc impotens uidebaris, in uirtute tua fidelibus data, id est per constantiam quam dedisti eis in persecutione, confirmasti in fide mare, illos scilicet qui difflui erant per errores, ad modum maris, quos fecisti in fide stabiles. Multum nimirum operata est constantia martyrum ad fidem infidelium. Quorum profecto constantia, si defecisset, non utique tanta infidelium multitudo per eorum exemplum credidisset.  Et non solum confirmasti mare in uirtute tuorum, sed etiam eadem uirtute cooperante per exemplum, contribulasti, id est destruxisti in aquis baptismatis capita draconum, id est principalia uitia. Que capita dicuntur, eo quod inter cetera uitia principalia sunt, sicut caput principalis pars est corporis; capita dico a draconibus per suggestionem illata, id est a spiritibus malignis, qui dracones dicuntur, eo quod astuti sunt et nociui ut dracones. Quod est dicere: Non solum eos qui mare erant confirmasti in fide, sed etiam per baptismum in eis uitia principalia deleuisti, a malignis spiritibus illata, et hoc fecisti per exemplum constantie tuorum, et non solum hoc, sed etiam tu per constantiam tuorum confregisti, id est omnino destruxisti in tuis confirmatis, capita  draconis, id est principatus demonis, omnium demoniorum principis, quod est dicere: His potentias per constantiam tuorum in eis annichilasti, quas in eis obtinebat principalis diabolus, per peccatum primi hominis. Illis enim per tuorum martyrium ad fidem uocatis, potestates ille delete sunt, que capita dicebantur, eo quod eis dominabantur, sicut caput aliis membris dominatur; et non solum capita draconis confregisti, sed etiam dedisti eum draconem escam, id est consumptionem populis Aethiopum, id est populis in fide confirmatis, quos mare uocaui superius, qui prius Aethiopes fuerunt, id est nigri in peccatis. Quod est dicere: Non solum potentiam originalem ei abstulisti, sed etiam hanc potentiam fidelibus tuis, per martyrum constantiam confirmatis,  dedisti, ut eum consumerent, id est eius insidias et in se et in aliis, et eum fugarent ab obsessis corporibus, deuorarentque sicut esca consumitur. uel sic: Dedisti eum populis Aethiopum escam, id est incorporationem, scilicet ut incorporarent eum sibi in fide, non secundum eum, sed secundum membra eius. Quod est dicere: Dedisti eis facultatem, quedam eius membra sibi incorporandi.

Non solum uero hec omnia fecisti per constantiam tuorum, sed per hoc quod tu dirupisti fontes, id est exuberare fecisti sapientia ipsos martyres, ad modum fontis clausi, cuius clausura ex nimia ipsius fontis exuberatione dirumpitur. Quod est dicere: Nimiam sapientiam ex eis emanare fecisti, et ipsos fontes fecisti torrentes, id est fluentes cum impetu ad  modum torrentis; et omnes aduersariorum obiectiones impellentes, ut nullus possit resistere sapientie et spiritui qui loquebatur . Et per ipsos torrentes siccasti, id est annichilasti ad modum aque exsiccate fluuios Ethan, id est uarias et falsas doctrinas gentilis populi, quibus alios imbuebat ad modum fluuiorum. Habebant enim quasdam doctrinas superstitiosas, quas theologicas dicebant, id est sermones de deorum origine, que per doctrinas predicatorum exinanite sunt. Multum enim ad instructionem fidei obesset, si huiusmodi fallacia superesset. Ethan quippe robustus interpretatur. Unde per Ethan gentilis populus accipitur, qui in erroris sui fuit obstinatione robustus. Et per ipsos fontes fecisti diem et  noctem, id est quosdam ualde claros in fide et intellectu, ad similitudinem diei; et quosdam simplices et obscuros in intellectu ad similitudinem noctis. Et ille dies tuus est, id est per te factum est officium predicatorum, et nox tua est. Et hoc dicit ideo, ne putaretur conuersio infidelium per solos predicatores contigisse, et tu fabricaturus es per fontes, id est tu fecisti auroram et solem, id est minus accensos in dilectione, qui per auroram designantur qua rutilante, frigus nocturnum 285 incipit depelli, licet non ex toto, et er aliquantulum calere. Et fecisti magis accensos feruore caritatis, qui per solem merito intelliguntur, quo feruente frigus nocturnum magis expellitur, et er calidus efficitur, et tu etiam fecisti per ipsos fontes terminos terre, id est omnes terminantes  et finientes in se terrenitatem, et etiam fecisti estatem et uer, id est laborem hic et mercedem in futuro. Per uer quippe bonorum operum labor accipitur, eo quod in uere messes seminentur et flores procreentur. Per estatem merces eterna, eo quod in estate messes et fructus colligantur. Quod utrumque, per predicatores hominibus innotuit. Hoc autem quod per partes posuit.

Dicendo tuus est dies, etc., confirmat uniuersaliter ponendo sic: uere tua sunt dies et nox, aurora et sol: Nam tu plasmasti ea, id est tu creasti ut talia essent, non utique a fontibus creata sunt, et quia tu plasmasti ea talia, memor esto huius plasmationis, ut facias eam perseuerare, ne in eis deficiat, et necesse est ut hoc orem. Nam inimicus infidelis, scilicet  populus, improperauit, id est improperia inferet tibi Domino omnium; quodque magis nefandum est, ut eos deuocet a te blasphemabit te uerbis. Et ne illis improperiis deuocentur, Memor esto ut perseuerare facias, et non solum improperabit tibi dictis sed et populus insipiens, infidelis scilicet, incitauit, id est incitabit, nomen tuum, persequendo tuos. Incitabit compendiose positum est, quod est ac si dicat: Incitando te, id est exasperando te, blasphemabit nomen tuum, id est persequetur tuos, que persecutio erit blasphemia nominis tui, et per hoc incitabit te ad uindictam. Ne uero tui in incitatione illa deficiant pre timore, memor esto ut eos perseuerare facias. Quia uero populus insipiens improperabit tibi, et incitabit nomen tuum, ut per hoc  tuos sibi conformet. Oro, Domine, non ut tradas corpora ad affligendum, quod eis ualde utile est; sed, ne tradas animas confitentium tibi. Animas scilicet fidelium tuorum, laudantium te omnimoda laude, bestiis, id est infidelibus, bestialiter uiuentibus, id est irrationabiliter more bestiarum. Quod est dicere: Et si corpora permittis affligi, non saltem animas eorum permittas bestiis conformari, cum hoc sit quod te assidue laudent. Et ne obliuiscaris in finem obliuionis, id est usquequaque. Et si uidearis in persecutionibus obliuisci animas pauperum tuorum, tradendo eas bestiis. Tunc enim omnino eas obliuisceretur, si eas bestiis conformari pateretur. Ne obliuiscaris in finem, idem  est quod et ne tradas bestiis, sed causam interponit, ubi dicit pauperum tuorum, ac si dicat: Non debes obliuisci, cum pauperes sint spiritu, mundanis omnibus pro te omissis. Dico ne obliuiscaris, sed potius respice in testamentum tuum, id est in firmam promissionem tuam ne in irritum deducantur. Promisisti enim: »Ecce ego uobiscum sum omnibus diebus usque ad consummationem seculi .« Testamentum dicitur scriptum aliquod quod sub testium auctoritate confirmatur. Ideoque pro firma promissione ponitur, ac si dicat: Ne obliuiscaris, sed adiuua eos sicut firmiter promisisti. Ostendit autem aduersarios merito dici bestias, sic: uere bestie sunt, quia repleti sunt iniquitatum ipsi qui obscurati sunt, id est excecati in intellectu in  domibus terre, id est in domibus terrenis habitando, quod est dicere: Solis corporibus, que sunt terrene domus, intenti sunt, uoluptuose se habendo more bestiarum, ideoque penitus obscurati, et iniquitatum repleti. uel in domibus terrenis habitando, id est similes illis qui iam mortui in terrenis domibus sunt, id est in sepulcris. Quod est dicere: Iam omnino in uitiis mortui, sunt iniquitatum repleti. Oro respice, et per hoc contingit, ne auertatur a te humilis populus, scilicet pauperum tibi subditus humiliter. Hoc autem idem est quod superius posuit animas pauperum tuorum ne obliuiscaris, sed ideo repetit, ut ostendat effectum qui sequeretur, si auerteretur.

Dico ne auertatur humilis. Humilis 286 dico factus confusus, si auersus fuerit, quod est dicere: Qui  si auerteretur omnimoda confusione confunderetur. Ideoque oro ne auertatur. Quia si populus humilis a te non fuerit auersus, hoc continget quia pauper et inops laudabunt nomen tuum, id est singuli fideles de tuo humili populo, qui se reputabunt pauperes, id est insufficientes per se liberari, et inopes, id est insufficientes per alium quam per te adiuuari. Laudabunt nomen tuum, id est laudando te uoce, corde et opere, magnificabunt nomen tuum. Et ideo exsurge Deus, id est potens appare adiuuando eos; et hoc modo scilicet exsurge: Iudica in tuis causam tuam, id est iusto iudicio dispositionis tue, defende in eis causam tuam; ac si dicat: Ipsi susceperunt causam tuam, ad defendendum contra catholice fidei aduersarios; sed quia per se insufficientes  sunt, iusto iudicio tuo defende in eis causam tuam: et non solum hoc, sed etiam memor esto improperiorum, tuorum fidelium, eorum scilicet improperiorum que tota die, id est iugiter ab insipiente infideli populo sunt eis collata, quod est dicere: Ne obliuiscaris, quando eos in futuro remuneres, quod pro te improperia sustinent ab impiis, etsi hic uidearis obliuisci: Et ne obliuiscaris uoces inimicorum tuorum, id est improperia, que tuis inferunt per uerba, quin in futuro remuneres, et si hic uidearis obliuisci, et dignum est Ne obliuiscaris. Nam superbia eorum qui te oderunt, tuos persequendo, semper ascendit, id est crescit et exaltatur.



IN PSALMUM LXXIu.


Titulus septuagesimi quarti. In finem ne corrumpas. Psalmus Asaph cantici. Asaph quidem qui Synagoga interpretatur, hic pro infideli Synagoga accipitur, que Christi membra conformare sibi intendit, contra quam Christus in hoc psalmo agens, confirmat suos in laude Dei, et in narratione mirabilium eius. Nunquam eiusdem Asaph admonitione defecturos, quos ostendit in iudicii die se remuneraturum. Cum eos iuste exaltabit, qui hic humiliantur, et eorum aduersarios humiliabit, qui hic exaltantur. Adhortatur quoque infideles, ut desistant inique agere et inique loqui, ne iuste a potente iudice damnentur. Ad hoc autem suorum perseuerantiam in laude et mirabilium narratione Dei, et  remunerationem suorum et infidelium ostendit ut sic peruersam Asaph a fidelium persecutione deuocando, ad Dei, laudem exemplo suorum inuitet. Titulus quidem sic adaptatur: Iste psalmus cantici, id est iste tractatus in quo continetur psalmus, id est bonum opus, et canticum, id est iocunda remuneratio boni operis. Ideoque dicitur psalmus cantici; propositus est tibi, o Asaph infidelis, adhortans te sui euidentia, ne corrumpas ipsum tractatum, in finem respiciens, id est in Christum, cui eum ascribas, qui hic agere uidetur. Nam si alii eum attribueres, utique corrumperes. Nulli enim nisi Christo competit, ut dicat: Ego confirmaui columnas eius, et omnia cornua peccatorum confringam, etc., que hic dicit. Cum autem talia in se habeat que soli Christo conueniunt,  ipsa sui euidentia te infidelem Asaph, que sinistre Scripturas interpretaris, admonet ne eum corrumpas, sed Christo attribuas.

Confitebimur tibi, Deus, Trinitas. Ego et mei ex nimia quidem dilectione, et quia unum est spiritaliter cum eis, se membris adiungit, cum dicit Confitebimur, ac si dicat: Asaph infidelis a laude tua meos deuocare intendit, quod frustra est. Nam ad mei exemplum confitebuntur, id est laudabunt mei, opere. Repetit autem ut addat sic: Confitebimur, inquam, opere, et etiam inuocabimus nomen tuum, id est interius in anima bona deuotione uocabimus nomen tuum, quod est Dominus, quod est dicere: Censuerunt mei te Deum esse, et nomen tuum in interiori suo uocando uenerabuntur, uel sic:  Inuocabimus ore nomen tuum, quod est dicere: Nomen tuum, quod est Dominus, inuocando orabunt te, mei exemplo, et non solum hoc, sed et narrabimus 287 aliis mirabilia tua, quod est dicere: Ego per meos narrabo aliis mirabilia tua, scilicet incarnationem et natiuitatem meam, et mundi redemptionem, et cetera mirabilia que per me operaris. Ut auditis mirabilibus istis, ad te conuertantur, et bono suo mei confitebuntur, et inuocabunt et narrabunt. Ideo namque cum accepero a paterna dispositione tempus iudicandi, ego qui hic a Iudeis iudicatus sum iniuste, iustitia, id est iusta iudicia iudicabo, remunerando meos, prout iustum fuerit.  Dico quod mei narrabunt aliis mirabilia tua ut conuertantur, et necesse est. Nam terra que ad hoc facta fuit, ut solida et firma in uirtutibus esset, liquefacta est, id est inconstans et difflua facta est, in uitiis et in infidelitate sua. Ad similitudinem liquide rei, que difflua est. Ne uero intelligeremus hic agi de terra hac, quam usualiter terram dicimus, que utique liquefacta non est, determinat hoc cum addit: Et omnes qui habitant in ea terra, quod est dicere: Scilicet omnes homines dico liquefactos, qui habitant in ea terra, tam gentiles quam Iudeos; sed ego qui impotens uideor et humilis: Confirmaui columnas eius, id est mittendo Spiritum paracletum in fide et uirtute, et doctrina predicatores, qui erunt columne eius terre, id est per predicationis  officium et per exemplum, et doctrinam suam, erunt sustentacula Ecclesie de terrenis constitute, quemadmodum columne domorum sustentacula sunt.

Et per columnas confirmatas, dixi iniquis, id est dicam infidelibus: Nolite inique agere, id est desistite a praua actione, et delinquentibus, id est praue agentibus, dicam: Nolite exaltare cornu, id est nolite sublimare superbiam uestram, gloriando de praua actione. Cum enim malum sit praue agere, peius est cornu exaltare, id est de praua actione gloriando, superbiam augere et sublimare. Superbia nimirum per cornu accipitur, quod in altum tendit et rigidum est, eo quod ipsa cor illud, cui inest, nimis altum et rigidum facit. Unde regina uitiorum dicitur esse; et nolite extollere cornu uestrum, id est sublimitate  superbiam uestram in altum, id est contra Deum altissimum. Exponit uero qualiter non extollant contra Deum cornu, cum addit, scilicet nolite loqui iniquitatem aduersus Deum, blasphemando eum aliquomodo. Ille quippe cor nimis in altum extollit qui in Deum blasphemiam agit. uel sic: Nolite extollere in, id est, contra altum Deum cor uestrum, id est superbiam uestram, de eo male cogitando. Et nolite loqui ore aduersum Deum iniquitatem, id est blasphemiam, hoc non mutatur. Dico: Nolite inique agere, et nolite loqui aduersus Deum, et hoc ideo uobis est obseruandum, quia iudex uenturus est, scilicet Christus, qui iudicabit districte agentes inique.

Iudex dico neque ab oriente, neque ab occidente,  neque a desertis montibus, scilicet neque ab austro, ubi sunt montes pro nimio estu calentis zone deserti, neque a septentrione, qua montes pro frigida zona deserti sunt, ac si dicat: Timendus est iudex ille, cuius presentiam nemo poterit effugere. Non enim localis est uenturus ab oriente, uel ab occidente, uel ab austro, uel a septentrione, sed ubique est, et uere non est localis ab aliqua mundi plaga uenturus. Deus enim iudex ille est. Et inde constat localem eum non esse, secundum diuinam naturam, cum tamen secundum humanam sit localis; et inde constabit eum esse iudicem, qui Deus est, qui ad hoc potens est, quod hunc humiliat, id est populum inique agentium humiliabit damnatione perpetua,  qui hic per superbiam exaltatur, et hunc, id est alium populum, scilicet fidelium, qui hic Deo confitentur, exaltat, id est beatitudine eterna exaltabit, qui hic per tribulationes humiliantur; et uere alios humiliabit, et alios exaltabit, quia in manu, id est in potestate, Domini Iesu uenturi erit calix plenus misto, id est mistura uini meri, quod est dicere: In potestate Domini erit iudicium, redundans mistura uini meri, id est in quo continetur mistura eque remunerationis, que uinum dicitur, eo quod alia pars eius dulcis erit, quantum ad bonos, alia uero amara quantum ad malos. Utraque tamen pars mera erit, id est iusta, et ab omni iniustitia pura. Calix autem 288 iudicium dicitur, eo quod in eo mistim utraque remuneratio continebitur, sicut in  calice poculum, et hoc est ac si dicat: uere potens erit ad humiliandum et ad exaltandum. Nam ipse in potestate iudicium habebit, in quo mistim duplex remuneratio continebitur; et hunc calicem inclinauit, id est extendet, ex hoc potato in hunc potandum. A similitudine pincerne qui uno potato, inclinat calicem ad alium. Et ex hoc in hoc, neutraliter positum est, ac si dicat: uix hoc potato inclinabit, id est promptum faciet iudicium suum, in alium potandum, quod est dicere: Postquam suos saluando remunerauerit, malos damnando iuste remunerare intendet.

Quia uero utramque remunerationem uinum merum uocauerat, ne sic ex toto mera intelligeretur, ut in nulla parte amara uideretur, eam austeram et  asperam esse ostendit, quantum ad damnandos, sic: Dico uini meri. uerumtamen licet mera sit retributio, fex eius calicis non est exinanita, id est quamuis illa retributio mera sit, tamen fex est quantum ad impios austera, scilicet et turbida ad modum fecis: et talis fex, que nunquam erit exinanita, id est que nunquam euacuabitur, sed eterna erit. Et ex ea fece bibent omnes peccatores terre, qui terra sunt, id est solummodo terrenis inhiantes. Nam si absolute omnes peccatores poneret, tunc omnes bonos fece potandos esse perhiberet. Nullus enim adeo iustus, qui saltem uenialiter non peccet. uel omnes peccatores terre, id est qui ubique terrarum sunt, tam gentiles quam Iudei, peccantes scilicet criminaliter. Hoc autem totum dicit, ut malos exterrendo,  a peccatis eos retrahat. Postquam autem suos loquentes introduxit, ab eo loco ubi positum est Dixi iniquis, usque ad ego sum. Ipse etiam in sua persona agens, ostendit aliis uerbis suorum in bono perseuerantiam, et in futuro eorum, et etiam malorum retributionem, sicut in persona suorum utramque remunerationem ostenderat, et id ad hoc facit, ut utramque remunerationem ostendendo peruersam Asaph, contra quam hic agit, magis magisque a malitia reuocet, et hoc sic dicit: Dico quod de fece bibent peccatores. Ego autem annuntiabo in seculum, id est sed mei fece non potandi, annuntiabunt, id est narrabunt mirabilia tua aliis, de generatione in generationem, usque in seculum futurum, et cantabo  Deo Iacob, id est cum delectatione laudabunt Deum luctatorum, ut eos uiriliter luctari faciat contra uitia. Et ego in futuro confringam cornua peccatorum, id est ex toto destruam peccatores propter cornua, id est propter sublimitates superbie sue, et exaltabuntur cornua iusti, id est iusti exaltabuntur propter sublimitates uirtutum et bonorum operum suorum, que in altum tendunt ut cornua. uel aliter exponuntur, iuxta Augustinum hi duo uersus, scilicet hunc humiliat, etc., et inclinauit, etc., si hoc quod dictum est: Dixi iniquis, et nolite inique agere, et nolite loqui aduersus Deum iniquitatem, de solis Iudeis dicatur; qui antonomastice iniqui sunt.

Et hoc sic dicitur: Dixi per meos iniquis Iudeis: Nolite inique agere, et exaltare cornu, etc. Et hoc ideo  quia Deus iudex est, qui non ueniet ab oriente, etc., qui districte iudicabit uos secundum opera uestra, et in hoc constat, quod in futuro districte iudicabit, quia hic iam iudicio suo hunc humiliat, et hunc exaltat. Iudaicum, scilicet populum, qui sublimis erat in notitia legis, ad gentium comparationem, que legem penitus ignorabant, humiliat excecando, et hunc scilicet gentilem populum, qui humilis erat atque repudiatus, exaltat, illuminando eum spiritali legis intellectu. Exponit autem qualiter hunc humiliet, et hunc exaltet, cum addit: uere hunc humiliat et hunc exaltat, quia in manu, id est in potestate Domini est calix, uetus lex, scilicet que calix dicitur, eo quod in ea intellectus continetur, ut poculum in calice. Calix dico plenus meri uini, et plenus  misto, id est redundans puro et spiritali intellectu, quod merum uinum dicitur, eo quod purum est et dulcissimum, et letificans corda 289 fidelium, ad modum uini meri, et redundans misto uino, id est turbido et austero, quod etiam fex dicitur, scilicet carnali intellectu ad litteram qui bene mistum uinum et fex dicitur, eo quod turbidum est et austerum. Ad similitudinem misti uini quod fex dicitur, et hunc calicem inclinauit ex hoc in hoc, id est ex Iudaico populo potato conuertit in gentilem populum, quem inde potauit. uerumtamen, licet inclinet potando hunc et hunc, non eodem modo potat utrumque, nam fex eius calicis non est exinanita, id est carnalis intellectus eius legis non exinanietur a Iudeis, sed in eis perseuerabit,  quod est dicere: Ecce Iudeos perseueranter potabit. Per hoc autem innuit quod populum gentilem mero uino potabit, et quamuis fece hic Iudei potentur, gentes uero mero uino, tamen in futuro de mero bibent omnes, id est omnismodi peccatores terre non solum gentiles, sed et Iudei. Quod est dicere: Dabit in futuro intellectum spiritalem reliquiis Iudeorum, que salue fient, et sic: omnismodi peccatores mero potabuntur. Dico quod Iudei tantum in fine mundi bibent merum. Ego autem, id est mei, iam inde potati, annuntiabunt in seculum, et cetera que usque in finem psalmi sunt, non mutantur.



IN PSALMUM LXXu.


Titulus septuagesimi quinti. In finem in laudibus Psalmus. Asaph canticum ad Assyrios, quod sic exponitur. Psalmus iste est Asaph, id est fidelis Synagoge dirigentis se in finem, id est in Christum, et non in uituperatione, sed in laudibus. Laudat enim cum dicit Tu terribilis, etc., et est psalmus iste canticum, id est cum summa delectatione et iucunditate prolatus ad Assyrios conuincendos et conuertendos. Ad Iudeos scilicet qui reuera Assyrii sunt, propter similitudinem praue actionis Assyriorum, quam retinebant. Sicut enim Assyrii a lege Moysi alieni, Iudeos persecuti sunt, ita et Iudeorum peruersa pars, ueros Iudeos ad fidem Christi conuersos usquequaque persecuti sunt. Secundum autem huius  uocis interpretationem, quod est Assyrius, falso Assyrii Iudei dicuntur. Assyrius enim dicitur dirigens. Assyrii igitur Iudei dicuntur, non quod sint in diuinis preceptis dirigentes se, sed quia sese solos dirigentes esse mentiantur. Iuxta quod in Euangelio legitur: »Nos Moysi discipuli sumus .« Alibi uero de ipsis legitur: »Populus hic labiis me honorat, cor autem eorum longe est a me .« Contra Iudeos quidem psalmus iste bene agere dicitur. Nam quia Iudeorum pars peruersa de his uocabulis, que iniuste sibi ascribebat, gloriabatur, dicendo uidelicet se Iudeos dici, et Hierusalem, et Isrel, et Sion. Asaph fidelis eos humiliare intendit, comprobans non iuste his eos uocabulis uti. Ostendens quoque  qui iuste dicantur Iudei et Hierusalem et Sion. Demonstrans insuper et falsorum Iudeorum in hoc seculo excecationem, et in futuro maximum eorum tremorem. Adiungens postea uerorum Iudeorum saluationem; propter bonas cogitationes et opera bona, quorum exemplo, ipsos peruersos aduersum quos agit admonet, ad uouendum Deo bona opera cogitando, et ad reddendum operando, adiungens causam quare hoc faciendum sit.

Notus in Iudea Deus, ac si dicat: Nolite infideles Iudei gloriari de hoc nomine, quod est Iudea, quod iniuste uobis ascribitis. In Iudea namque Deus notus est, id est illi qui reuera Iudea sunt, id est Deum pure confitentes, Dei Christi notitiam habent. Qua cum careatis, non utique Iudea estis, et in  Isrel magnum est nomen eius, quod est ac si dicat: Neque de hoc nomine quod est Isrel, gloriemini. In Isrel enim magnum, id est gloriosum est nomen eius, id est qui reuera Isrel sunt, nomen Christi glorificant et magnificant. Quod igitur cum apud uos non magnum, sed uilissimum existat, non utique Isrel estis, id est Deum uidentes, et factus est in pace locus eius. In alia translatione habetur in Salem. Sed quia Salem pax interpretatur, pro Salem ponit pacem, ac si diceret: De hoc quoque uocabulo quod est Salem, superbire desistite. In Salem quippe factus est locus eius Christi, id est in illis qui reuera Solymitani sunt, scilicet 290 pacem habentes cum  Deo et cum proximo; manet Deus non localiter, sed spiritaliter, sicut aliquis in loco aliquo manet. Iuxta quod Ioannes euangelista testatur: »Qui manet in caritate  in Deo manet et Deus in eo .« Ceterum quia Dei locus esse renuitis, nec Salem iuste uocamini; et habitatio eius est in Sion, ac si poneret: Sion etiam hoc uocabulum, nolite uobis arroganter attribuere. In Sion quippe habitatio eius Christi est, id est in illis qui Sion sunt ueri, uidelicet speculatores eternorum, Christus secundum inoperantem gratiam habitat. uerumtamen quia procul a uobis est, minime quidem Sion estis. Inde uero constat eum in Sion habitare, quia ibi, id est in Sion et Isrel confregit, id est omnino destruxit potentias arcuum, id  est instrumenta illa per que arcus ledere possunt, que ideo potentie dicuntur, sagittas scilicet. Per sagittas nimirum que quasi furtim et improuide accedentes ledunt, doli qui latenter nocent accipiuntur, et confregit ibi scutum. Per scutum quo protegitur aliquis, pertinacia peccatoris culpam suam defendentis intelligitur, scilicet omnem pertinaciam in eis destruxit, ne se ulterius de peccatis excusent, sed potius humili confessione accusent, et gladium, id est manifestam persecutionem, que per gladium congrue denotatur. Quo manifesta fit persecutio, scilicet hoc in eis confregit, ne fideles ulterius persequi manifeste presumant; et quid irem per singula, bellum omne ibi confregit, ut in nullo Deo uel proximo rebelles existant, que cum in uobis, o infideles Iudei,  nondum confracta sint, constat utique uos neque Sion esse neque Isrel. Ostendit autem per quid in eis confringit talia, faciens apostropham ad Deum, cum gratiarum actione, sic: Et per hoc in eis confringis hoc quod tu es illuminans eos o Deus fide et cognitione tui, et hoc mirabiliter, id est per manifesta mirabilia, per tuos operata, que illuminatio per miracula processit a montibus, et non a malis montibus, sed a montibus eternis, scilicet ab apostolis, qui montes sunt in uirtutibus, et eterni, id est ad eternitatem, alios predicatione sua ducentes. De excecatione quidem peruersorum Iudeorum socialiter interponit, ut eos increpando ab infidelitate retrahere nitatur.

 Dico quod tu es Sion et Salem, et Isrel, et Iudeam illuminans, gentilem populum scilicet, de qua illuminatione turbati sunt inuidia omnes insipientes corde, peruersi scilicet Iudei, qui non solum insipientes sunt in opere, sed etiam in cordis cogitatione, cum propter mala merita sua excecati sint. Sunt etenim plures qui tametsi insipienter agant, nequaquam tamen se male agere ignorant. Ideoque minime sunt insipientes corde. Unde in Actibus apostolorum legitur, audientes Iudei, quia Samaria recepit uerbum Domini, et repleti sunt zelo .« Et turbati dormierunt somnum suum, id est sibi nociuum, scilicet complebunt infidelitatem suam, ut nunquam ab ea desistant, donec in tempore reliquiarum, in fine mundi a similitudine dormientis,  qui donec somnum compleat, non excitatur. Infidelitas autem somnus dicitur, eo quod grauat animas, sicut somnus corpora. Unde Apostolus: »Qui dormiunt, nocte dormiunt .« Et alibi: »Hora est iam nos de somno surgere .« Et quia dormient, ipsi uiri diuitiarum futuri pro reputatione sua, non secundum rei ueritatem, nichil inuenerunt in manibus suis, quod est dicere: Ipse qui se solos opinantur futuros diuites eterna gloria, in die iudicii nichil beatitudinis in presentia sui inuenient, a similitudine dormientis, qui diuitias inter manus habere somniat, et euigilans nichil in manibus inuenit. Demonstrat uero unde dormitatio illa contigit, et propter quam causam; ne iniuste a Deo permissa esse uideatur, sic:  Dormitauerunt, inquam, id est dormient; et hoc ab increpatione, id est ab induratione tua continget, o Deus Iacob, id est fidelium uiriliter luctantium. Dormitauerunt idem est quod et dormierunt: et est utrumque pro futuro positum. Induratio quidem eorum, digne increpatio 291 dicitur, eo quod signum est, eos maligne contra Deum egisse, ideoque puniendos esse; sicut increpantia uerba signa sunt, et preterite praue actionis, et future ultionis, et est ac si dicat: Ideo dormient, quia tu eos excecando indurasti. Apponit quoque causam dormitationis, sic: Omnes illic scilicet dormitabunt qui ascenderunt, et qui perseueranter ascendent equos, id est superbias, que per equos denotantur, eo quod superba animalia sint, quod est dicere, ideo indurasti, quia se  nimis in superbia sublimauerunt, et adhuc sublimant, Christum negligendo, a similitudine illorum, qui equos ascendendo, se sublimes faciunt. Sequitur:

Tu terribilis es. Quod sic continuatur: Dico quod tu omnipotens es, Sion illuminans. Tu, inquam, qui terribilis es, id est terribilis eris ueniens ad iudicium, Gregorio sic attestante, et blandus iustis, et terribilis apparebit iniustis. Et quis resistet tibi tunc? nemo, ac si diceret: Nunc quoquomodo tibi resistunt, dicentes te solum hominem et impotentem, sed tunc nequaquam resistere poterunt. Nam extunc, id est ex illo tempore usque in eternum ira tua, id est uindicta tua, manifesta erit, modo latet. Iuxta quod alibi Psalmista: »Cum exarserit in  breui ira eius ,« et tunc de celo ueniens localiter secundum quod homo fecisti, id est facies iudicium, et non occultum sed auditum, id est audibile omnibus et manifestum. Iuxta quod legitur: »Congregabuntur ante eum omnes gentes, et separabit eas,« etc.  Dico auditores quia faciet audibile iudicium. Terra autem tremuit, et quieuit, id est terreni peccatores, scilicet solis terrenis hic intenti timebunt, id est timebunt ualde, et quiescent, uelint nolint, id est cessabunt ab impietate sua, non tamen ad sui commodum qui hic cessare negligunt, cum exsurgeret in iudicium Deus, id est tunc tremebunt et quiescent, cum Deus Christus qui hic impotens uidetur, exsurget in iudicium, id est potens apparebit in iudicium ueniens, ut faceret, id  est ut faciat saluos eterna saluatione, omnes mansuetos terre, id est fideles, qui ex terra quod prius erant facti sunt mansueti a Deo, id est mites, in nullo, Deo repugnantes, uel omnes mansuetos terre, id est qui sunt in hac terra, tam Iudeos quam gentiles. Hanc apostropham ad auditores facit, ut et timore pene a malitia retrahantur, et amore premii ad opus bonum impellantur. Et merito mansuetos saluos facies, o Deus, quoniam cogitatio hominis confitebitur tibi, id est unusquisque mansuetus rationabiliter sese habens, ut homo laudabit te, bona cogitatione sua, et reliquie cogitationis, id est bona opera que relinquuntur post cogitationem, id est restant ad complendum, agent tibi, id est ad honorem tui, festum diem, id est celebrem et sanctam  uitam in qua a prauis actionibus cessabunt, sicut in die festo a seruili opere cessatur. Ideoque per similitudinem dicitur dies festus, quod est ac si diceret: Bona opera que ipsi agent, causa erunt quare ad tui laudem celebrem uitam deducant. Apostropham autem ad infideles Iudeos facit, contra quos in hoc psalmo agit, ut ad Deum laudandum cogitatione et opere inuitet; aut si facere hoc neglexerint, saltem inexcusabiles sint, ita dicens: Ergo quia mansueti propter bonas cogitationes et opera saluabuntur, ut et uos eodem modo saluemini.

uouete Domino Deo uestro, id est bene cogitando promittite Christo bona opera, quia et Dominus est in rebus et Deus, id est creator uester, uelitis nolitis. Et postquam uoueritis cogitatione, reddite ipsa  actione. »Melius est enim non uouere, quam post uota non perficere .« Et uouere et reddere debetis. Nam omnes qui sunt in circuitu, id est in beneplacentia eius, afferent Deo munera bonarum cogitationum et operum, quasi poneret: Ideo uouere et reddere debetis, quia nullus in circuitu eius erit, nisi qui hic ei afferet munera bonarum cogitationum, et operum. Domino Deo dico, terribili futuro ut ostendi, ac si dicat: Cui uouendum est et reddendum cum terribilis sit, et ei Domino dico qui aufert spiritum principum, id est qui potentiam habet auferendi animas principum, scilicet eos interficiendi: 292 et non solum futuro terribili, sed et terribili apud reges terre, id est quem etiam iam timent plures reges terre, non solummodo principes.  uel qui aufert spiritum principum, id est qui adeo pius est, quod aufert superbum spiritum quorumdam, quos principes facit suiipsorum. Quod est dicere: Aufert a spiritu eorum superbiam, et dat eis humilitatem; et terribili apud reges terre, id est apud fideles bene regentes terram suam, uidelicet terrenam carnem suam, ne per illicita defluat. uel qui aufert spiritum principum, id est spiritum rectum aufert a quibusdam principibus, propter aliqua eorum mala merita, a fidelibus scilicet quibusdam qui prius suiipsorum principes erant; sicut legitur a Salomone abstulisse, quoniam idolis caput inclinauit, et a Iuda quoniam eum tradidit, qui prius miracula fecisse legitur, et a pluribus aliis. Et quia principibus  spiritum rectum aufert terribili existenti, hic apud reges terre, timentes ne si ceciderint, similiter eis spiritum rectum auferat. Quanto uero eum terribiliorem indicat, tanto magis auditores ad eius obedientiam inuitat.



IN PSALMUM LXXuI.

Psalmi septuagesimi sexti titulus. In finem pro Idithun. Psalmus Asaph, quod sic exponitur. Psalmus iste est Asaph, id est fidelis Synagoge habitus pro Idithun in finem, id est pro ea occasione quod ipsa Asaph est Idithun, id est transiliens eos, de quibus in sequentibus agit, ubi ponit sicut oues, etc., scilicet infideles Iudeos, est transiliens usque in finem eundo, id est in Christum transilire se eos ostendens fide, bona operatione et inuestigatione et cognitione.  Ea igitur occasione quia transiliens est infidelitatem et omnia terrena: et in finem uerum in Christum, scilicet tendens, ut sui exemplo infidelem Asaph ad transiliendum in finem inuitet. Saltus suos ostendit quomodo, scilicet cum iam ad eum fide peruenisset, inuestigatione postea et operum Dei consideratione ad ipsius cognitionem et dilectionem iam ex parte peruenerit, in futuro quidem perfectius ad hoc peruentura. Ostendit quoque ut magis infidelem Asaph Iudeos, scilicet ad transiliendum in finem impellat, gentes multas in Christum transiliisse fide et cognitione per doctrinam et miracula predicatorum; et eorumdem Iudeorum incredulitatem detestatur, cum hi ad eum qui eos deduxit in manu Moysi et Aaron cognitione nolint transilire.

 uoce mea ad Dominum clamaui, ac si dicat: uos, infidelis Asaph, clamate ad Dominum, ut uos in finem transilire faciat, exemplo mei, et ipse uos exaudiet. Nam ego uoce mea agens, id est non uana et inutili uoce, sed firma et attenta, et mihi uoce utili agens, clamaui, id est clamore interiori intense deuotionis egi ad Dominum Patrem, uoce mea, inquam, ad Deum Patrem egi. Cum bis ponit uoce mea, idem est, sed cum ponit ad Deum et ad Dominum, diuersas causas notat, ac si dicat: uere clamare debui, cum ipse Dominus sit, id est gubernator et Deus, id est creator. Et quia clamaui, intendit mihi, id est intentionem magis clamandi dedit mihi, uel se intensum fecit mihi, ut quod intense clamando oraui, intense mihi daret. Quod est dicere: Exaudiuit me  de hoc quod intense clamando oraui. Exponit uero quid clamando orauit, et unde exaudita est, sic: inde, scilicet clamantem exaudiuit me Dominus, quia in die tribulationis ubi locus deficiendi uideretur, exquisiui Dominum affectione et uoce: uel in die tribulationis, id est in toto tempore uite mee, in qua non sunt nisi dies tribulationis. »Militia enim est uita hominis super terram. .« Dico Deum exquisiui, et hocfeci sicut faciendum erat. Nam exquisiui manibus meis contra eum extensis, id est operibus meis coram eo sublimatis per multiplicationem, a similitudine illorum, qui manibus extensis orant. Dico manibus, id est operibus sublimatis et dilatatis ad honorem Dei. Et hoc nocte etiam, id est in aduersitate  ubi multi a bono opere cessant: que congrue 293 nox dicitur, eo quod in ea incedentes offensacula plurima sentiunt, sicut in nocte ambulantes offendunt. uel manibus meis extensis nocte, id est tota uita mea, que bene ad comparationem uite future nox dicitur, eo quod obscura sit ut nox. Illa uero quasi dies clarissima, quod est dicere: In hoc me exaudiuit, quod eum tota uita mea et in prosperis et in aduersis, et ore et deuotione et operatione exquisiui, id est extra alia omnia quesiui, scilicet eum solum quesiui omnibus aliis contemptis.

Et quod quesiui iam ex parte dedit, et in futuro perfectius dabit: et exquirendo eum, non sum deceptus ab aliqua suggestione occulta siue prosperitate aliqua a diabolo, uel a quolibet eius membro  oblata, que me ab exquisitione Dei retraheret, quod est dicere: Neque suggestio neque prosperitas aliqua a diabolo, siue membro eius illata me decipere potuit, ut ab exquisitione Dei me reuocaret. Exponit autem quomodo non sit deceptus: uere non sum deceptus; nam renuit anima mea consolari ab aliqua re, nisi a solo Deo, quod est dicere: Omne solatium terrenorum bonorum contempsi, et memor fui Dei solummodo, id est in memoria semper eum habui per fidem, et exercitatus sum in cognitione eius; ac si diceret: Cum in eum iam fide transiliissem, laboraui ad hoc ut cognitionem mysteriorum eius haberem: et in hoc exercitio defecit spiritus meus, id est anima mea, id est insufficiens fuit mysteriorum eius perfecte cognitionem attingere.  Exponit quidem quomodo exercitatus est, addendo sic: Dico exercitatus sum, in inuestigatione cognitionis Dei, et non parum quidem exercitatus: nam anticipauerunt uigilias aliorum fidelium oculi mei interiores, quod est dicere: Ratio mea que oculus est anime, anticipauit uigilias, id est supergressa est alios fideles uigilantes et sedulos in exercitio cognitionis mysteriorum Dei, ut cum in hoc ualde sint seduli, magis illis sedulus fuerim. Et cum anticipando uigilias, tamen defeci, turbatus sum in anima dolore quia deficiebam. Et licet dolerem de defectu, non sum tamen locutus blasphemiam in Deum, sicut multi illud blasphemant quod cognoscere nequeunt; quasi diceret: Licet dolerem me deficere,  non tamen indignatus sum ob hoc, aut aliquid locutus contra Deum blasphemie, et in hoc prescribit nobis formam non esse indignandum, sed patienter sustinendum, si quilibet ad alicuius mysterii cognitionem cito pertingere nequit.

Inde uero mihi patientia illa contigit, ut non essem locutus, quia cogitaui dies antiquos, in quibus Adam et Eua inobedientes facti de perfecta Dei cognitione, quam, si perseuerarent, erant habituri, ad defectum peruenerunt, ad quem pariter nos omnes attraxerunt, et annos eternos, quos per Adam amisimus, id est uitam eternam in mente habui, quos si habuissemus, non utique deficientes essemus; quod est dicere: Ideo patienter hunc defectum tuli, ne inde murmurarem, quia cogitaui quod merito  nobis contigit hoc propter culpam primorum parentum, per quam etiam uitam eternam amisimus, quam donec recuperemus, incessanter existimemus. Et cogitando hoc, meditatus sum quoque nocte, id est tota uita mea uel nocte, id est etiam in aduersitate, in qua plures desistunt ab huiusmodi cogitatione, meditatus sum scilicet an defectum hunc unquam euadere possemus. Cum corde meo agens, quasi cum alia persona, id est mihi in corde meo multa opponens et soluens. Et in hac meditatione exercitabar, id est frequens et sedulus eram. Et non parum exercitabar: sed scobebam [al., scopebam] spiritum meum, id est fodiebam animam meam, scilicet profundam faciebam animam meam ualde, inuestigando: a similitudine fouee, que fodiendo  profunda fit. Quod est dicere: In profundas questiones deducebam animam meam: uel si scobere ponitur pro purgare, sicut multi afferunt, sic legitur hoc: Et ut exercitationi mee nulla cogitatio terrena noceret, scobebam spiritum meum, id est purgabam animam 294 meam ab omni sollicitudine seculari. Ostendit autem in quo meditando exercitatus est, cum sic adiungit: Dico meditatus sum cum corde meo, scilicet sic agendo: Nunquid in eternum proiiciet nos Deus, a perfectione cognitionis sue, a qua per peccatum Ade hic proiecti sumus: Quod est dicere: Erimus semper imperfecte Deum cognoscentes, sicut modo sumus? Et num, id est nonne apponet Deus, ut adhuc sit nobis complacitior, id est magis complacens et dilectus? Quod est dicere:  Ipse qui iam in nobis ex parte posuit, ut eum diligeremus, et nobis complacitus esset, nonne adhuc in futuro apponet, ut sit complacitior, id est magis et perfecte dilectus, nobis perfecte sui cognitione illustratis?

Quoniam igitur indeterminate dixerat, nunquid proiiciet, et non apponet indeterminate, et constet quia multi, omnes scilicet in infidelitate morituri, in eternum sunt proiiciendi, et nunquam eis Deus complacitior futurus sit, determinate de regeneratis querit singula singulis reddendo sic: Dixi indeterminate. Nunquid in eternum proiiciet nos Deus a perfectione cognitionis sue? Aut ita determinate possum querere: abscindet Deus in finem abscisionis,  id est in perpetuum misericordiam suam, scilicet perfectionem cognitionis sue, que summa misericordia est et beatitudo a generatione prima que sit secundum uetustatem Ade, usque in generationem secundam eundo, que fit secundum Spiritum? Quod est dicere: Sicut perfectionem sue cognitionis, que magna misericordia est, abscindet in finem, id est in eternum ab infidelibus, qui solummodo generantur prima generatione, que fit per concupiscentiam carnis, abscindet etiam eamdem cognitionem in finem, et hic scilicet et in futuro a fidelibus, qui generantur secunda generatione per baptismum: Aut obliuiscetur misereri Deus? Istud uero ad illud spectat quod supra posuit: Et non apponet, etc. Quod sic legitur: Dixi indeterminate: Nonne apponet  adhuc ut complacitior sit? Aut ita determinate possum dicere. Obliuiscetur Deus misereri, id est cum Deus iam inceperit misereri fidelibus, dando eis dilectionem sui, ex parte obliuiscetur hanc misericordiam, non perficiendo eam in ipsis, quod est inconueniens maximum, scilicet ut Deus aliquid obliuiscatur? Singulis uero singulis redditis, ponit sententiam ad utrumque supradictum spectantem, cum addit: Aut sic dicere possum: continebit in ira misericordias suas, scilicet cognitionis sui et dilectionis perfectionem? Quod est dicere: Cum naturaliter presto sit ad miserendum fidelibus in futuro: per illuminationem sui perfecte dilectionis et cognitionis, continebit a fidelibus has misericordias suas, ne eis conferat propter iram quam contra genus humanum  habet de peccato originali, quod inconueniens uidetur.

Questionibus his factis, ad soluendum accedit sic: Dico quod meditatus sum cum corde meo opponendo sic: Nunquid proiiciet Deus in eternum nos? Et contra hanc oppositionem dixi hanc solutionem. Nunc cepi. Quod est dicere: uere non proiiciet nos in eternum: et erit adhuc complacitior. Et inde hoc scio: quia nunc cepi cognoscere; ac si diceret: Pars cognitionis et dilectionis eius in principio ab eo mihi data arrha et pignus est, quod perfectius cognoscam eum et diligam. Et inde etiam scio; quia perfectius cognoscam et diligam, quoniam hec mutatio est dextere Excelsi, id est hoc quod mutamur  de ignorantia Dei ad eius cognitionem, et de odio ad dilectionem contingit per dexteram Excelsi, id est per Filium Excelsi Patris et omnipotentis: qui bene dextera eius dicitur. Per eum enim diabolum debellauit. Quod est dicere: Cum Christus Patris Excelsi Filius, qui tantus est et tam potens, hanc mutationem inceperit in nobis, haud quaquam dubium est quin eam perficiat in futuro, ut perfecte eum diligamus et cognoscamus. Ostendit igitur unde comprobari queat eum Patrem esse Excelsum addendo sic: Dico dextere Excelsi. Et ut eum Excelsum 295 et Omnipotentem esse comprobarem, memor fui operum Domini Patris, id est in frequenti recordatione habui, quam gloriose et mirabiliter operatus est a mundi principio, et per hoc eum Excelsum  esse mihi apparuit. Ab hac itaque memoria non desistam, sed incessanter memor ero mirabilium operum tuorum ab initio mundi factorum. Hec autem duo commoda mihi inde prouenient: quatenus et meditabor in omnibus operibus tuis, adimplendis, et exercebor operando in adinuentionibus tuis, id est in preceptis tuis que tu adinuenisti. Quod est dicere: Has duas utilitates adipiscar de consideratione mirabilium tuorum, quod meditabor quomodo tua precepta opere compleam, et prout potero operabor.

Facta interpositione, ut ostenderet per quid comprobauerit Deum Excelsum esse, equipollenti uoce repetit quod supra posuit: Hec mutatio dextere Excelsi, ut ea occasione in laudem Dei prorumpat sic: Dixi quod nunc cepi, o Deus ad dilectionem et  cognitionem tui uenire. Et uia tua, o Deus, per quam ad tui cognitionem et dilectionem perfectius uenimus, in sancto sanctorum Christo nobis est proposita, id est in conformitate eius. Quod est dicere: Per eius conformitatem ad te uenimus. Ergo quia uiam tuam in eo proponis nobis, quis Deus magnus est sicut tu Deus noster existens, a quocunque non reputeris Deus? id est quis a gentibus Deus reputatus est magnus, sicut tu quem nos Deum reputamus? Nullus. Nam tu es Deus qui facis mirabilia, et nullus alius facit mirabilia: Et ecce mirabilia, scilicet notam fecisti in populis uirtutem tuam. Quod est dicere: Istud mirabile fuit quod notum fecisti per predicatores, in populis gentium et Iudeorum Filium tuum, qui uirtus tua dicitur: eo quod per eum  mirabiliter et potenter operaris. Et ecce aliud mirabile quod in brachio tuo, id est in Filio tuo, dicto brachio, eo quod per eum diabolum expugnas, redemisti passione crucis, populum tuum factum per fidem, populum dico filios effectum, id est qui filii tui per regenerationem effecti sunt. Filios dico Iacob et Ioseph, id est Iudaicum populum et gentilem. Congrue nimirum per Iacob accipitur Iudaicus, per Ioseph uero gentilis populus. Iacob namque cum angelo luctando, ab eo percussus uno pede claudus effectus est: et benedictionem suscepit . Sic Iudeorum populus cum Domino luctans; dum ipsius precepta in irritum duxit, a Domino cecitate percussus, uno pede claudicauit, scilicet intellectu carnalium obseruantiarum: quo  solam litteram intellexit: non etiam ad spiritum, alio tamen intellectu rectus remanens, intellectu uidelicet moralium preceptorum, in quo littera tantum insistenda erat. In parte quoque saluandorum benedictionem adoptiue filiationis suscepit. Ioseph quidem augmentatio dicitur Unde per Ioseph gentilis populus accipitur, ad augmentum Ecclesie primitiue de Iudeis adiunctus. Et ecce aliud mirabile, quod per notitiam filii uiderunt te fide, o Deus Pater, aque, que prius ignorantes erant scilicet gentes, ad similitudinem aquarum inconstantes et difflue. Ut igitur addat, repetit sic:

uiderunt, inquam, te aque, et timuerunt; et turbate sunt abyssi. Preposteratio. Ac si dicat: et  ipse aque que prius in infidelitate erant, ad modum abyssorum profunde, turbate sunt bona turbatione, et timuerunt de malis actis suis. Et non pauce aque: sed multitudo sonitus aquarum, id est multe aque sonantes, id est cum nimio sonitu uerborum, Dei preceptis rebellantes. Dico quod notam fecisti uirtutem tuam, et uiderunt te aque. Et id per hoc contigit, quia nubes, id est predicatores Ecclesie complures, dederunt uocem predicationis, per quam aque ad Dei fidem et notitiam conuerse sunt. Posset queri: Quare propter predicatorum uocem aque turbate sint, cum ipsi solummodo de Iudeis fuerint? Ad quod sic respondet: uere propter uocem predicatorum aque turbantur. Etenim sagitte tue transeunt, id est iidem predicatores sagitte tue  dicti, eo quod eorum predicatione infidelium corda saucias, transitum faciunt de Iudeis regnum Dei respuentibus, 296 ad gentes. Ostendit uero quousque transeunt, cum addit scilicet: uox tonitrui tui transit, existens in rota, id est in toto orbe: qui, quoniam ad modum rote rotundus est, per rotam accipitur. Quod est dicere: uox predicatorum qui tonitruum dicuntur, eo quod manifeste predicando mortem eternam non credituris comminantur, sic transit ut in rota manifesta sit, id est in toto orbe. »Quoniam in omnem terram exiuit sonus eorum .« Non autem per solam predicatorum uocem turbate sunt et timuerunt aque; sed etiam terra, id est terrenus populus saluandus ex Iudeis et gentibus contremuit de peccatis, et commota  est ad fidem per hoc quod illuxerunt orbi terre coruscationes tue, id est manifesta fuerunt omni mundo coruscantia mirabilia predicatorum ad modum coruscationum eris, que in tempore tonitrui lucent. Quod est dicere: Per miracula predicatorum, terreni commoti sunt. Et sic post commotionem in mari, id est in populo gentili, qui prius omnino Dei notitia carebat: uia tua fuit, id est cognitio Filii tui fuit, qui est uia per quam ad te uenitur, sicut ipse testatur: »Nemo uenit ad Patrem nisi per me .« Et semite tue sunt in aquis multis, id est precepta tua sunt in multis gentibus, que dicuntur semite, eo quod ad similitudinem semitarum carni arctissima sunt. Non dicit uiam et semitas Dei esse in gentibus; ut uelit innui, hoc  non esse in parte saluandorum ex Iudeis: sed ideo de gentibus specialiter agit, ut ea occasione infidelium Iudeorum exsecretur incredulitatem, sic: Dico quod uita tua et semite sunt in gentibus, que nichil amplius de te per prophetas audierunt, quibus non tot beneficia contulisti ut Iudeis. Sed uestigia tua, id est precepta tua et predicatorum miracula, que sunt uestigia, per que peruenitur ad te, non cognoscentur a populo tuo, scilicet ab infideli parte Iudeorum, qui populus tuus esse deberent. Quem tamen populum tuum deduxisti sicut oues, id est de Aegypto in terram promissionis duxisti, in manu, id est in ducatu Moysi et Aaron: utpote oues tuas, scilicet adeo diligenter eos pascens et custodiens,  sicut pastor ualde diligenter oues pascit et custodit. Ac si dicat: Gentes quas hucusque uisus es neglexisse, preceptis tuis obediunt. Iudei uero increduli, quos sicut oues in manu Moysi et Aaron deduxisti, et quibus alia plurima beneficia contulisti, preceptorum tuorum et miraculorum predicatorumque uestigia contemnent: quod utique facere non deberent. Ideo uero Iudeorum incredulitatem detestatur, ut per hoc saluandorum pars ab eorum conformitate retrahatur.



IN PSALMUM LXXuII.

Titulus septuagesimi septimi. Psalmus intellectus Asaph. Quod sic exponitur. Iste psalmus intellectus, id est intelligentie in quo mysticus intellectus continetur, est Asaph, id est perfecte fidelis Synagoge,  agentis ad minus perfectam fidelem Asaph, et enarrantis pristina beneficia patribus eorum a Deo in temporibus antiquis collata. Et in principio huius psalmi adhortantis eamdem minus perfectam Asaph, ut que sibi in parabolis et propositionibus loquetur, attente et diligenter audiat, scilicet intelligendo ea beneficia mystice, non ad litteram tantum, sicut patres eorum increduli fecerunt, qui neglectui ea habentes, ad solam litteram intelligentes perierunt. Ideo uero beneficia illa enarrat, ut instruat eos, quatenus que in priori populo contige unt ad historiam, in Ecclesia quoque contingunt ad figuram. Et sciendum quod, cum psalmus iste, continuatim iuxta historiam legendus, in se allegoriam contineat; non tamen aut uix ubique iuxta allegoriam continuatim  legitur. Notandum sane psalmum hunc, sicut et ceteros, bene ad prophetiam attinere, etsi ad historiam legatur; tum ideo quia fidelis Asaph que eo tempore nondum erat, a Propheta loqui introducitur, tum etiam quoniam in his beneficiis que hic historialiter facta Propheta posuit, alia beneficia in Ecclesia futura mystice designauit.

297 Attendite, popule meus, legem meam. Attendite, pluraliter ponit, quia populus nomen est collectiuum. Ac si diceret: Tu, fidelis Asaph, minus perfecta, existens populus meus, id est mei modi, quia scilicet et eiusdem gentis sumus, et eiusdem fidei, attende, id est diligenter legem ueterem considera, non negligenter ut patres tui ueteres. Legem dico iam meam factam per intellectum, id est  quam iam meam iure possum dicere, cum eam intelligam, que aliter tua non erit, nisi eam intellexeris. Quoniam ergo legem indeterminate posuerat, ne hoc modo putaremus quod sic nos ad totam legem intelligendam mitteret, et nichil inde locutus esset, addit: Et ut totam legem ueterem exemplo uerborum meorum diligenter consideretis, Inclinate aurem uestram eundo in uerba oris mei intelligenda. Hoc autem est a similitudine strenui discipuli, qui ut bene docentis uerba percipiat, aurem inclinat. Ac si dicat: Diligenter audite uerba que loquor: ut ea mystice intelligendo, cetera que in lege leguntur historialiter exemplo horum mystice intelligatis. Et necesse est ut attendatis, et aurem inclinetis;  nam aperiam os meum in parabolis, id est parabolice loquar per similitudines, scilicet ideo diligenter attendendum, ut quod parabolice dicitur, mystice sentiatur. Et non solum in parabolis loquar; sed etiam loquar propositiones, id est obscuras similitudines ab initio legis ueteris incipiendo. Ideoque magis attente considerandum est. In Hebreo habetur enigmata antiqua. Unde propositiones accipimus similitudines illas que intellectu sunt obscuriores, parabolas uero que manifestiores, quare etiam propositiones dicuntur, eo quod ad questionem proponantur. Quia uero parabole clariores sunt intellectu quam propositiones, innuit cum ponit: Aperiam in parabolis os meum, quasi diceret: Aperte loquar in parabolis. Ut autem attentiores  reddat, dicit se ea que dicet non finxisse, sed a patribus qui uiri fuerunt magne auctoritatis audisse et cognouisse. Dico quod loquar que non finxerim.

Quanta audiuimus et cognouimus ea, et patres nostri narrauerunt nobis. Quod est dicere: Hec que loquemur que quanta sunt, id est ualde magna, patres nostri auctorizabiles uiri narrauerunt nobis, et nos diligenter audiuimus, et mystice cognouimus, et idcirco nobis credendum est. Et hec non sunt occullata a filiis eorum patrum, a nobis scilicet, in generatione altera, id est a nobis diuersa. Quod est dicere: Non ea ex inuidia occultauimus, quin generationi gentium intimaremus, que est altera, id est, a nobis secundum originem diuersa. Et in hoc eos ualde reddit attentos: cum etiam gentes quibus  ista beneficia non fuerunt collata, ea audierunt attente. Post huius uersus interpositionem ad hoc quod incepit reuertitur sic: Dico quod patres magna narrauerunt nobis. Patres narrantes dico laudes Domini, id est precepta in quorum obseruantia Deus laudatur, et uirtutes eius, id est ea beneficia que quasi per uiolentie uirtutem operatus esse uisus est. Scilicet de maris interruptione, de Pharaonis submersione, et de inimicorum superatione. Et mirabilia eius que fecit, id est, beneficia illa que non quasi per uiolentiam, sed per solam potentiam operatus est mirabiliter, sicut manna quod pluit, aqua quam de petra dedit, et cetera talia. Ostendit igitur ubi hec narrauerunt sic: uere narrauerunt laudes, et uirtutes et mirabilia Dei. Nam Deus per ipsos  patres et suscitauit in Iacob, id est in populo Iudaico testimonium, id est scripta uirtutum et mirabilium suorum, que idcirco testimonium dicuntur, quoniam eum potentem esse testantur, et in Isrel, id est in populo Iudaico, posuit legem per ipsos patres, id est scripta preceptorum suorum, que laudes eius sunt. Et bene ponit suscitauit, a similitudine rei mortue que suscitatur; ac si dicat: Quia miracula et uirtutes et precepta eius aliter morerentur, fecit ipsos patres scripta conponere, in quibus mirabilia et uirtutes et laudes eius suscitarentur. 298 Et hoc compendiose dicit. Suscitauit testimonium in Iacob, id est ut mirabilia et uirtutes suas suscitaret, scripta per Patres posuit in populo Iudaico,  uel testimonium suscitauit in Iacob, id est scripta carnalium obseruantiarum, que testimonium dicebantur, eo quod alia mystica per sui euidentiam in Ecclesia futura testabantur; suscitauit in Iacob, id est posuit in populo Iudaico, ad suscitanda precepta sua, que in Ade preuaricatione erant mortua. Et legem moralium preceptorum posuit in Isrel. Isrel et Iacob pro eodem habet. In quo testimonio, et in qua lege quanta mirabilia et uirtutes et laudes mandauit patribus nostris, nota facere ea per scripta sua filiis suis? nobis scilicet. Ac si dicat: uere narrauerunt nobis laudes Dei, et uirtutes, et mirabilia. Nam Deus eis precepit ut scripta nobis relinquerent, in quibus mandauit ut nobis filiis suis nota facerent magna eius beneficia, scilicet laudes eius  et uirtutes et mirabilia: ut per nos ista eadem cognoscat, id est mystice intelligat, generatio altera, scilicet gentilis. Et notandum quod istud fere dixerat superius, ubi dixit quanta audiuimus, usque ad narrantes.

Sed in hoc tamen diuersum est, quia hic dicit eos hec narrasse mandato Domini, quod superius non dixerat. Non solum uero generatio altera cognoscet: sed et filii qui nascentur ex nobis, et exsurgent, id est attenti erunt in hac cognitione mystice intelligentes: non iacentes, id est non ad solam litteram hec accipientes enarrabunt filiis suis. Per hoc uero eos quibus agit hic, ualde reddit attentos, cum eos qui nascituri sunt, predixit hec non ignoraturos. Et ideo hec eis narrabunt. Ut ponant in Deo spem suam, id  est auditis his beneficiis patribus a Deo gratis concessis: nichil a se exspectent, sed omnem spem beneficiorum in Deo ponant. Et non obliuiscantur operum Dei, sicut patres obliti sunt, id est non obliuiscantur beneficiorum que in eis Deus est operaturus; que significata fuerunt per beneficia in patribus antiquis operata, quorum ipsi obliti sunt. Et ut mandata eius Dei exquirant, id est attente cognoscant et diligant, que patres neglexerunt. Et ideo quoque narrabunt: Ne filii fiant sicut patres eorum antiqui, scilicet ne fiant generatio praua in moribus, et exasperans Deum in malis actibus sicut patres. Ostendit autem in quo praua fuit, cum dicit: Generatio scilicet que non direxit cor suum, ut bene  de Deo cogitaret: et, id est scilicet, spiritus, id est ratio eius non est creditus cum Deo, id est cum Dei auxilio bene cogitare, sed per se. Quod est dicere: Crediderunt per se sufficientes esse ad bene cogitandum sine auxilio Dei, et in hoc praui fuerunt; uel sic: Generatio que non direxit cor suum ad bene cogitandum, hoc non mutatur. Et si quando bene cogitauit humano more, spiritus eius cum Deo existens, non est creditus, id est non crediderunt rationi sue, que bene cogitando cum Deo erat, id est que placita Deo cogitabat, ut que rationabiliter cogitabant, opere complerent. uel sic legi potest de patribus qui fuerunt in tempore Christi. Dico quod filii nostri qui nascentur narrabant filiis suis saluandis, ne fiant sicut patres eorum increduli, qui  fuerunt in tempore Christi, scilicet ne fiant generatio praua in moribus, et exasperans Deum suis prauis actibus, de quibus in Euangelio Dominus testatur. »Generatio praua et adultera signum querit,« etc.  Generatio scilicet que non direxit cor suum, ut de Deo bene cogitaret, et cum Deo Filio non est creditus spiritus eius. Quod est dicere: Non credit Filio et sancto Spiritui. Et in hoc innuit quod nec Patri. Pater enim sine Filio et Spiritu sancto non cognoscitur, cum unum sint.

uerumtamen priori sententie de patribus antiquis qui fuerunt in tempore Moysi, melius uidentur sequentia consonare. Dico quod patres fuerunt generatio que non direxit cor suum. Et non solum illi qui fuerunt inferiores in patribus, sed et illi qui  deberent esse filii Ephrem, id est, imitatores Ephrem, filii Ioseph, cui benedixit Iacob, sacerdotes scilicet et Leuite, qui, cum potiores essent in populo, 299 et hoc bona uita sua expetere debuissent: ut a Deo more Ephrem benedictionem  susciperent, intendentes arcum, et mittentes sagittas conuersi sunt in die belli. Hoc autem per similitudinem ponit. Scilicet facti sunt similes ignauis, qui ante bellum preludium facientes, intendunt arcum et mittunt sagittas, minantes se bene pugnaturos, et in die belli postquam ad rem uenitur, conuertuntur et fugiunt. Tunc enim arcum intenderunt et sagittas miserunt, cum se Deo bene obedituros promiserunt dicentes: Quidquid preceperit Dominus et Moyses seruus eius audiemus et faciemus : at simul ac ad obseruantiam mandatorum, et ad uitiorum bellum uenerunt, illico conuersi sunt ad scelera sua. Per Ephrem quippe, quod dicitur fructificatio, sacerdotes et Leuite designantur, qui cum in populo opera bona fructificare debuissent, ut sic essent filii, id est imitatores Ephrem, steriles fuerunt. Istud etiam in Ecclesia accidit. Nam complures in Ecclesia prelati, qui promittunt se uiriliter acturos predicatione et exemplo bone uite sue in populo, postquam ad rem ueniunt conuertuntur. Ipsi uero filii Ephrem esse deberent, scilicet bonorum operum fructificatores. Ostendit autem quomodo conuersi sunt in die belli, cum apponit, scilicet non custodierunt testamentum Dei, id est non compleuerunt legem Dei, et si in aliquibus pauci  custodierunt, in lege eius noluerunt ambulare, id est in completione legis non fuerunt uoluntarie incedentes. Quod est dicere: Ea que compleuerunt non ex uoluntate, sed inuiti ex timore compleuerunt. Et cum ipsi saltem contuitu benefactorum eius, testamentum Dei diligere debuissent, obliti sunt benefactorum eius, que quasi per uiolentiam operatus est, scilicet de Pharaonis submersione, et ceteris huiusmodi. Et etiam obliti sunt mirabilium eius, que ostendit eis, id est que fecit palam eis. Mirabilia dicit illa beneficia que non quasi per uiolentiam, sed per potestatem mirabiliter operatus est: ut de manna et de ceteris huiusmodi. Dico quod obliti sunt mirabilium que ostendit, scilicet que mirabilia  et beneficia fecit in Aegypto. Et exponitur in qua parte Aegypti, cum addit in campo Taphneos , scilicet fecit eis benefacta et mirabilia. Taphnis enim ciuitas est in Aegypto, ubi Deus multa pro eis mirabilia operatus est et benefacta. Et hec mirabilia in Aegypto facta, fecit coram patribus, Moyse uidelicet et Aaron, et ceteris ducibus Isrel, qui patres dicebantur non secundum generationem, sed secundum paternam quam habebant in subditos affectionem, ac si diceret: Licet illa mirabilia populus ignoraret, tamen sic fecit ea ut coram patribus essent, id est manifestum esset eis quod significarent. Postea igitur enumerat ea que fecit in Aegypto: cum prius enumeret ea que fecit post discessum ab Aegypto sic: Dico quod obliti sunt mirabilium que  ostendit eis. Et ecce mirabilia: Quando eos Pharao persequebatur interrupit mare pro ipsis: et per mare interruptum duxit eos. Et ne aque nocerent eis aliquatenus, statuit aquas maris, id est stare fecit ne fluerent, quasi in utre stant aque constricte ne fluendi facultatem habeant. Sic igitur cetera beneficia usque in finem psalmi ad litteram leguntur: que omnia in suo loco ad litteram exponuntur continue. Sed quoniam in singulis uidetur allegoria contineri, pro longitudinis tedio, per singula allegorica uidentur exponenda esse mysteria, cum secundum allegoriam difficile sit, aut impossibile psalmum legere continuatim. Quapropter ad eorum que iam legimus ad litteram allegoriam accedamus, et ab eo loco ubi dictum est, filii Ephrem incipientes, prius  aliter quam superius ad historiam hunc uersum exponamus, postmodum autem allegoriam attingamus.

Quoniam itaque superius promiserat, Aperiam in parabolis os meum, facta interpositione sui, ut eos quibus agit ad intendenda uerba sua redderet attentos, ad loquendas parabolas et propositiones accedit sic: Dixi me aperturum os in parabolis. Et ecce pono parabolas, ab illo loco ubi dico filii Ephrem usque in finem psalmi. Quarum prima est hec: Filii Ephrem, id est imitatores et sequaces Ieroboam, qui fuit de tribu 300 Ephrem. Ideoque dicitur Ephrem non quantum ad nominis interpretationem, intendentes arcum, id est intensam facientes dolositatem suam, et mittentes ab arcu sagittas, id est mittentes  ex ipsa deceptione sua deceptorias in proximos lesiones, conuersi sunt a Hierusalem et a tribu Iuda euntes in Samariam post Ieroboam, uolentes esse in die belli potius quam in concordia, id est in rebellionis feruore contra tribum Iuda, et contra tribum Beniamin, et paucos ex tribu Leui qui remanserunt Hierusalem cum Roboam rege filio Salomonis de tribu Iuda. Et intendendo arcum et mittendo sagittas, non custodierunt testamentum Dei, etc., usque ad coram patribus, que ut iam superius exposita sunt, hic etiam exponuntur. Hic historia tangitur que talis est : In tempore Roboam filii Salomonis regis Isrel quidam alius ex tribu Ephraim filii Ioseph Ieroboam nomine surrexit, qui abiens in  Samariam sibi regnum ibi parauit. Quem tribus decem secute sunt: solummodo uero tribus Iuda et Beniamin, cum quibusdam filiorum Leui in Hierusalem remanserunt cum Roboam rege. Illi uero qui cum Ieroboam abierunt dolose se habentes contra proximos, benefacta et mirabilia Dei in tempore suo et in tempore patrum a Deo operata obliti sunt, quorum contuitu a dolositate sua reuocari debuissent, et in Hierusalem cum tribu Iuda habitare. Per Roboam nimirum in Hierusalem regnantem, qui fuit de tribu Iuda, Christus de tribu Iuda rex eterne Hierusalem et terrene Ecclesie uidelicet, que iam pacem eternam in contemplatione uidet, accipitur. Per tribum autem Iuda et ceteros qui cum Roboam in Hierusalem remanserunt, fideles, Christi membra  existentes, qui ei subiici malunt, et in Ecclesia permanere presignabantur. Per Ieroboam sane qui, relicta Hierusalem, in regione extera sibi regnum parauit, diabolus congrue figuratus est: qui, Hierusalem celestis consortio per superbiam relicto, in infidelibus ab eadem Hierusalem penitus extraneis regnum per infidelitatem sibi parauit. Per decem uero tribus, que relicta Hierusalem et Roboam rege suo Ieroboam regi perfido adheserunt, heretici portendebantur, qui Christo rege uero et sancto, et Ecclesie consortio contempto, diabolo subiiciuntur. Sequitur alia parabola cum dicit. Coram patribus eorum fecit mirabilia in terra Aegypti in campo Taneos, ad litteram ut superius ostendimus. Sic et Deus facit in Ecclesia mirabilia, dum infideles ad  uiam fidei reducit, et alia innumerabilia operatur. Et hec mirabilia licet ab idiotis ignorentur, coram patribus tamen sunt, id est manifesta fidelibus in Ecclesia prelatis, qui paterna affectione populo president. Et hec mirabilia facit in hac terra presenti, que est terra afflictionis. Aegyptus quippe afflictio interpretatur. Et in campo Taneos facit, id est in planitie humilis mandati, scilicet, hec miracula: quod infideles ad fidem uocat, facit per planam et intelligibilem doctrinam predicatorum in humilitate factam, que non grauis est et obscura ut lex uetus. Unde congrue per campum Taneos intelligitur. Campus enim plana terra est. Taphnis [Thanis] uero humile mandatum interpretatur.

Sequitur alia parabola. Postquam egressi sunt de  Aegypto, interrupit Deus mare pro eis, et per siccum duxit eos: et ne eis aque nocerent, statuit aquas quasi in utre, ne fluerent. Et hoc totum contingit ad historiam, iuxta quod legitur: »Filii Isrel ambulauerunt per medium sicci maris: aque autem erant eis pro muro ad dexteram et sinistram .« Quod etiam allegorice contingit in Ecclesia. Interrumpit namque Deus mare, id est diuidit gentilem populum per doctrinam predicatorum: ut partem assumat ad saluationem, partem damnandam spernat. Et per fidem et opera bona ducit saluandos ad terram promissionis, scilicet ad patriam celestem. Et ne aque, id est infideles difflui 301 uelut aqua possint bonos perturbare: statuit  ipsos id est constringit sicut aque in utre constringuntur, ne fluere ualeant, nisi ad pincerne libitum. Non sic quidem constringit impios, ut in bonos seuiendi nullam habeant facultatem; sed sic eos Deus permittit ad mensuram seuiendo fluere, ut cum bonos tormentis in corporibus interdum afficiant, nullatenus sibi conformare queant; uel interrumpit Deus Rubrum mare, id est diuidit Deus baptisma, ut aliis sit ad salutem, iustis scilicet, aliis, qui iusti non sunt, ad damnationem. »Multi enim sunt uocati, pauci uero electi .« Baptisma uero per mare designatur, eo quod ex aqua fit, et in eo uitia delentur, sicut in mari hostes filiorum Isrel destructi sunt. Rubrum quidem dicitur, eo quod per Christi sanguinis effusionem consecratum  est: et per ablutionem et fidem baptismi ducit suos ad terram uiuentium. Ne uero sui post baptismi gratiam ab aquis submergantur, id est ne a fluctibus malarum concupiscentiarum ad operationis praue mortem ducantur, statuit aquas quasi in utre, id est refrenat ipsos concupiscentiarum fluctus per carnis mortificationem, ne preualeant. Que mortificatio per utrem congrue figuratur, eo quod uter ex pellibus mortuorum animalium fit. Quod est dicere: Facit suos carnem eorum ieiuniis et aliis afflictionibus mortificare: et per hoc concupiscentias eorum refrenat, ne ualeant eis preualere. Sequitur: Et eduxit eos in nube diei. Scilicet postquam mare filii Isrel transierunt, e mari egressos duxit per desertum in nube per diem, id est sub nube que eis esset  refrigerium ab estu diei . Et tota nocte duxit in illuminatione ignis, scilicet ne in noctis obscuritate offendicula paterentur, eis illuminationem ignee columne precedentis dedit. Similiter quoque suos Deus per hanc uitam, que ad comparationem uite eterne desertum dicitur, incedentes nube a die refrigerat, id est protectione humanitatis sue, que salutis nostre causa est a uitiorum estu et a prosperitatis feruida elatione refrigerat. Interpellat enim iugiter pro fidelibus apud Patrem Christi humanitas, ne aliquo estu nociuo exestuent. Iuxta illud Apostoli: »Christus iehsu qui etiam interpellat pro nobis .« Congrue nimirum Christi humanitas nubes dicitur, quia suos a uitiorum estu refrigerat, sicut nube obumbratur diei claritas.  Et tota nocte duxit eos in illuminatione ignis, scilicet tota uita ista, que obscura est, ut nox et perfecta Dei cognitione carens, ducit eos de bono in melius, in illuminatione gratie Spiritus sancti, qui dicitur ignis eo quod bonos igne caritatis accendat. Sequitur: Interrupit. Quod sic ad litteram iungitur. Non solum autem filios Isrel duxit in nube diei, et tota nocte in illuminatione ignis; sed etiam pro eis interrupit petram in eremo per Moysen: ut inde aquas educeret; unde legitur: »Percussit uirga bis silicem, et egresse sunt aque largissime .« Et postquam petram interrupit adaquauit eos filios Isrel plenarie, uelut in multa abysso, id est in profundissima aqua potest aliquis pleniter adaquari.  Quia uero dixerat eos adaquatos esse, et nondum posuerat aquas de petra emanasse, addit: Dico interrupit petram, et de petra eduxit aquam. Et ne putaremus quod talem aquam inde eduxisset, que in uno solo loco demoraretur, addit: Et eduxit aquas de ipsa petra tanquam flumina fluentes: et eos cum castra mouerent per desertum sequentes, Apostolo testante cum dicit: »Consequente eos petra .« Quod est dicere: Consequenti eos aqua procedente ex petra. Per petram siquidem a bina uirge percussione interruptam, unde aqua largissima per desertum eos comitans emanauit, unde saturati sunt, Christus, qui petra firma est et solida, signabatur. De quo clamat Apostolus: »Petra autem erat Christus .« Per binam uirge percussionem  duo crucis ligna prefigurabantur, unum quidem in longum positum, alterum autem in obliquum. 302 In qua cruce Dominicum corpus, quod firmam petram esse diximus, clauis est perforatum, et latus eius ictu lancee interruptum. De qua interruptione nobis gratia remissionis emanauit, que nos per totam huius uite eremum incedentes iugiter comitando, spiritualiter satiat, et usque ad mundi finem indesinenter. Qua de re conuenienter hec gratia per aquam presignata est, que de petra interrupta processit, et per eremum filios Isrel sequens corporaliter eos et assidue satiauit.

Sequitur. Et apposuerunt. Quod sic ad litteram continuatur. Dico quod Deus pro eis interrupit petram, et cetera beneficia contulit. Et ipsi filii Isrel  cum ante hec beneficia peccassent, cum beneficiorum contuitu debuissent a peccato cessare, apposuerunt adhuc peccare ei. Et adeo peccauerunt, quod concitauerunt eum in iram, id est in uindictam: in aquoso, id est in deserto. Ostendit autem quomodo peccauerunt cum addit: uere Dominum in iram concitauerunt, quoniam et tentauerunt Deum in cordibus suis, id est hesitauerunt in cogitationibus de omnipotentia Domini, sic ut tentando peterent escas animabus suis, id est uite sue necessarias. Et male locuti sunt de Deo. Dixerunt enim: Nunquid poterit Deus parare mensam, id est plenariam refectionem nobis, in deserto isto, in quo non est aliquis cultus hominum? uere non poterit. Quod est dicere: Ideo Deum in iram concitauerunt, quoniam eum impotentem  esse cogitauerunt, et de eo male locuti sunt ore dicentes hesitando: Poteritne hic nobis dare cibum cum in deserto loco simus? uere non poterit. Et si ratio eorum aliquando econtrario dicebat eis: uere Deus poterit dare mensam, quoniam ipse percussit petram et fluxerunt aque, ipsi econtrario dicebant: Quoniam ipse percussit petram et fluxerunt aque, et non parue aque, sed et torrentes inde inundauerunt, nunquid et, id est etiam poterit, idcirco dare panem populo suo, nobis scilicet? aut si parum panis dederit, poterit parare mensam nobis populo suo? Nequaquam. Quod est dicere: Licet petram percutiens, aquas inde fluere fecerit, non tamen ideo nobis panem ad plenum dare poterit. Et ideo quia  ipsi hec dicentes, non crediderunt in Deo, ut potens esset eis dare panem: nec sperauerunt in salutari eius, id est nec spem cibi habuerunt in consideratione saluationis eius Dei, scilicet non sperauerunt quod sicut ex Aegypto saluauerat, ita quoque cibum eis dare poterat. Audiuit Deus, id est animaduertit eorum incredulitatem, et distulit uindictam quod statim non puniuit. Et quanto magis distulit, tanto magis ignis accensus est in Iacob, id est uindicta augmentata est in filiis Isrel, quam si eis peccantibus mox puniret. Et non parum accensa est ira, sed ascendit, id est ualde excreuit ira, uindicta scilicet in Isrel, id est in Iudaico populo. Quod est dicere: Ideo quia sic increduli fuerunt, Deus animaduertit eorum incredulitatem; et differendo penam tanto  magis uindictam suam augmentauit. Et licet eum tentassent, et de eo male locuti fuissent, tamen ut omnipotentiam suam ostenderet, mandauit desuper nubibus existentibus, scilicet nubibus celi ut pluerent eis manna. Et aperuit ianuas celi, id est fecit cataractas cereas, per quas manna descenderet. Et pluit illis manna ad manducandum, et panem celi dedit eis, id est cibum qui sine labore hominum in celo, id est in ere creatus est, manna scilicet. Et homo manducauit panem angelorum, id est Iudaicus populus homo simpliciter non spiritualis, manducauit illud manna, quod significabat panem angelorum, Christum uidelicet, quo spiritualiter angeli reficiuntur. Dico quod panem celi dedit eis et non parce: sed in abundantia misit eis cibaria, scilicet panem  celi qui cibus eis esset. In alia translatione habetur panem fortium; angeli namque fortes dicuntur congrue ad comparationem nostri, qui debiles sumus. Ipsi namque fortiter Christo uero pane reficiuntur, in ea natura qua Dei uerbum est. Ceterum, quia debilitas nostra tanto pane in natura diuina et nobis 303 inuisibili uesci non poterat: »uerbum caro factum est ,« et per carnis sue comestionem »habitauit in nobis .« His igitur uersibus iuxta litteram adaptatis, allegoriam attingamus.

Dixi quod Deus Pater interrupit per passionem petram in eremo. In hac uita uidelicet Christum, qui solida petra est, et de cuius interruptione processit remissionis gratia. Et tamen heretici multi, gratia  hac per baptismum suscepta, apponunt peccatis ante baptismum, adhuc peccare ei Deo post baptismum. Et adeo peccant quod eum in iram, id est in uindictam contra seipsos concitant. Et hoc in inaquoso, id est in ariditate cordis; scilicet quia gratia illa nolunt adaquari, Deum sibi iratum faciunt. Et hoc quidem modo post baptismum peccare apponunt. Nam et tentant Deum in cordibus suis, id est de Dei omnipotentia dubitant, utrum scilicet sub panis specie corpus suum dare possit ad comedendum. Et sic tentant, ut tamen petant escas animabus suis utiles, scilicet petant quotidie corpus et sanguinem Domini sola uoce non corde, cum dicunt: »Panem nostrum quotidianum da nobis hodie  ,« id est corpus et sanguinem tuum. Quod corpus uidelicet et sanguis una esca est indiuisibilis et incorruptibilis, licet sub specie panis uideatur frangi, et a dentibus fidelium conteri. Quod quidem mysterium insolubile est, uidelicet quare frangi et conteri uideatur, cum indiuisibile permaneat: firma tamen fide credendum est. Escas autem pluraliter, illud quod unum est, uocat secundum plurium participationem. Dico quod tentant cogitando. Et tentant quidem, et male de Deo loquuntur ore; dicunt enim: Nunquid Deus potest in deserto, id est in hac uita quam corporaliter deseruit cum celum ascendit, parare mensam, id est facere panis creaturam mensam, id est corporis sui refectionem? Nequaquam. Quod est dicere: Cum hanc terram  deseruerit, et corporaliter et localiter in celo sit, quomodo panis creaturam que modo est, potest adhuc parare, ut caro sua efficiatur, que ante mille annos est? Nullomodo. Cum autem eis a catholicis obiicitur: uere Deus hoc potest facere, cum ipse aliud quod est magis mirabile fecerit, scilicet se petram percuti permisit, unde aqua gratie spiritualis fluxit. Ipsi econtrario ore nequissimo proferunt: Quoniam percussit, id est percuti permisit petram in passione, seipsum scilicet, et inde fluxerunt aque gratie spiritualis, et non parue aque, sed torrentes, id est aque copiose inundauerunt. Nunquid etc., id est etiam consequitur Deo, quod et panem qui sit corpus suum possit dare populo suo, id est populo fidelium. Aut ita planius dicere possumus: Poterit  ideo panem parare mensam, id est facere corporis sui refectionem populo fidelium? Minime. Ac si dicat: Et si per passionem suam remissionis gratiam contulit, non tamen ideo consequitur ut ex pane corpus suum efficiat, quo fidelium populum satiet. Et ideo qui adhuc dicendo non crediderunt in Deo Patre, nec sperauerunt in salutari eius, id est in Christo saluatore a Deo Patre misso, scilicet quia non crediderunt quatenus cooperatione Patris et Filii et Spiritus sancti posset panis Christi corpus confici, Audiuit hoc Dominus, id est animaduertit eorum incredulitatem, et tamen distulit penam corporalem usque in futurum. Et in anima accensus est ignis, id est feruor uindicte sue in Iacob, id est in ipsis hereticis, qui debuissent esse Iacob, scilicet strenui  luctatores, et defecerunt. Et non parum accensa est uindicta, sed ira; id est uindicta, ascendit in anima, id est ualde creuit in Isrel, id est in hereticis qui Isrel esse deberent: Deum scilicet uidentes, et ceci per superbiam facti sunt. Quod est dicere: Quia noluerunt credere, et si nondum eos in corpore Deus puniuit, in anima tamen eos excecando damnauit. Et inde quia nolunt credere, inexcusabiles sunt. Nam Deus et mandauit nubibus desuper existentibus, scilicet apostolis, qui sunt sublimiores aliis fidelibus, quibus ipsi credere deberent, mandauit, id est precepit hoc mysterium panis, qui corpus suum efficitur, predicare, et per nubes aperuit 304 ianuas celi, id est apertas fecit Scripturas prius occultas,  que ianue sunt celi, id est introitus occultorum Dei mysteriorum, que celum dicuntur, eo quod alta sunt ut celum, et a pluribus celantur. Quod est dicere: Per predicatores Scripturas apertas fecit, in quibus huiusce sacramenti mysterium et cetera mysteria continentur. Non solum autem mandauit nubibus hec pluere, id est hec in Ecclesia diuulgare, sed et per nubes pluit illis manna, id est corpus suum ad manducandum, scilicet dedit per predicatores illis hereticis doctrinam corpus suum manducandi. Manna quidem deriuatum est ab Hebraico, quod est manha: Iudei quippe mane in quo primum cecidit surgentes, et illud cadere uidentes, admirantes dixerunt: Manhu . Quod est dicere: Quid est hoc? Unde quidem congrue corpus  Christi manna dicitur. Nam cum prius discipulis dixisset: »Nisi manducaueritis carnem filii hominis, non habebitis uitam in uobis ,« quidam hesitantes dixerunt: Quid est hoc? »Quomodo dare poterit nobis carnem suam ad manducandum?«  Et non solummodo pluit doctrinam illum panem manducandi, sed et panem celi dedit eis ad manducandum, se scilicet qui panis uerus est, quo celestes spiritus assidue reficiuntur. Iuxta quod idem in Euangelio  testatur: »Ego sum panis uiuus qui de celo descendi.« Et hunc panem angelorum, scilicet quo angeli satiantur, manducat homo cuiusque modi, et fidelis, scilicet et infidelis. Dico quod panem celi dedit, et hoc non parce sed cibaria corporis sui et sanguinis mittit eis  in abundantia, scilicet abundanter quandiu mundus durat. In alia translatione habetur frumentationem misit eis. Congrue nimirum corpus Dominicum frumentum dicitur, eo quod omni pabulo pretiosius existat, sicut frumentum omni messe pretiosius est. Si uero ad litteram legatur, bene manna dicitur frumentum, eo quod ad modum frumenti dulce fuerit et saporum.

Sequitur: Transtulit, quod sic ad litteram iungitur: Non solummodo filiis Isrel manna dedit; sed cum ipsi murmurarent, quia carnem non haberent et in Aegyptum ad ollas carnium reuerti cuperent, licet manna carnium et omnium ciborum quos optabant haberet saporem, transtulit austrum de celo, id est, abstulit austrum uentum illum de altiori  ere, in quo flabat, qui celum dicitur, et africum, scilicet austrum, qui africus dicitur, eo quod ex Africa ueniat, induxit in erem proximum terre. Quod est dicere: Quia dum in alto flaret, idoneus non erat ad deferendas coturnices, que in terra manent, et in ere proximo terre uolant. Africum de altiori ere sublatum prope terram flare fecit, ut impetu suo coturnices de terra illa in qua abundant, afferret. uel si dicamus austrum et africum duos uentos esse, sic legetur: Transtulit austrum de celo, id est abstulit penitus austrum de ere, qui ad hoc officium inutilis erat: et induxit africum uentum illum, qui ad hoc erat idoneus. Et hoc fecit in uirtute, id est in potestate sua. Omnipotens enim est. Hoc  autem dicit ad exprobrationem eorum qui non eum omnipotentem esse iudicant. In alia translatione habetur: Transtulit eurum de celo, qui ad negotium hoc ineptus erat, ceteraque huius uersus non mutantur; et per negotium africi pluit super eos carnes abundanter sicut puluerem, id est ad similitudinem pluuie, super eos carnes fecit cadere large ut puluerem. Exponit autem quas carnes, cum subdit: et pro scilicet uolatilia pennata, coturnices uidelicet pluit super eos abundanter sicut arenam maris. Non dicit pennata quod uolatile sit aliquod non pennatum, sed per hoc Dei potentiam commendat, cum uolatilia pennata ita cadere faciebat, ac si pennis essent carentia. Et ut maius esset Dei beneficium non oportuit illa uolatilia cadentia querere longe a castris.  Nam ceciderunt in medio castrorum eorum, et circa tabernacula, id est circa castra eorum, scilicet et in medio ceciderunt, et foris iuxta castra. His tribus uersibus ad litteram adaptatis, ad allegoriam fiat accessus. Dixi quod 305 Deus per predicatores pluit doctrinam comedendi corpus suum. Et ut etiam eis alia precepta plueret per eosdem, transtulit de celo austrum, id est abstulit de mysterio sublimis contemplationis predicatores qui sunt feruentes igne caritatis et fidei: ad similitudinem austri, qui calidus est uentus, et a calida regione ueniens. Et induxit in terram africum, illos eosdem, scilicet induxit in terrenos, ut eis predicarent. Auster et africus eosdem notant, uterque namque a calida regione uenit. uel si dicamus: Eurum transtulit de celo, erit ac si  diceret: Predicatores qui sunt lucidi in sublimi Dei cognitione, qui designantur per eurum qui a lucida mundi plaga uenit, ab oriente scilicet, abstulit de contemplationis studio ut predicationi uacarent. Et eos existentes africum, id est in caritate feruidos allegauit in curam predicationis. Et hoc fecit in uirtute sua, id est in potentia sua. Et postquam induxit eos in curam predicationis, per ipsos predicatores, pluit super eos, id est hereticos et fideles etiam carnes. Et ponit pluralem pro singulari, carnes uidelicet pro carnem. Cum dicit super eos, innuit quod de sursum uenit doctrina illa, ac si diceret: Pluit super eos carnem, id est doctrinam incarnationis uerbi Dei. Carnem dico existentem sicut puluerem, id est leuem in omni uirtute et  opere bono, et immunem ab omni humore peccati, sicut puluis est leuis et sine humore, et non solum carnem pluit, sed et uolatilia pennata, id est omnia precepta salubria que sublimant fideles ad celestia, sicut penne uolatilia. Et ipsa precepta ceciderunt, id est desuper uenerunt in medio castrorum eorum, id est in aperto, in medio, scilicet ciuitatum eorum que castra dicuntur, eo quod ad similitudinem castrorum transitorie sunt: et aliquando ceciderunt circa tabernacula eorum, id est circa domos in quibus breuiter habitant, et ad horam ut in tabernaculis. Quod est dicere: Aliquando predicauerunt precepta salubria priuate in domibus ut auditores attraherent, aliquando cum idoneum esset predicauerunt in manifesto in medio ciuitatum.

 Sequitur: Dico quod Deus pluit filiis Isrel manna et uolatilia, et ipsi manducauerunt ea, et non ad mediocritatem, sed saturati sunt nimis, id est comederunt ad ingluuiem: et licet ad ingluuiem comederent, tamen desiderium eorum attulit eis, et non in parte, sed adeo quod non sunt fraudati, id est diminuti a desiderio suo. Quod est dicere: Quidquid desiderabant eis contulit. Et quia escam a Deo cum tentatione petierant, et cum ingluuie comedebant, adhuc erant in ore eorum esce, id est adhuc comedebant manna et uolatilia, et ira Dei uenit super eos, id est indilate uindicta Dei descendit, ut iuste opprimeret eos. Exponit quomodo, cum subdit: Et ipsa ira occidit pingues eorum, id est superbos qui ex pinguedine prosperitatis arrogantes erant. Et  tot ex ipsis occidit quot electos ex Isrel Moysen, scilicet et ceteros prelatos et sanctos impediuit quod non possent iter agere, disturbati eorum funere: uel impediuit orationem electorum, id est inefficacem fecit ad modum rei impedite, ut cum scilicet pro eis orarent, non impetrarent: et cum ceteri qui superstites fuerunt, castigati esse debuissent, ne peccarent in consideratione supradictorum mirabilium, et huiusce uindicte, tamen in omnibus his consideratis, id est in considerando hec omnia peccauerunt adhuc, et non crediderunt Deum futurum ultorem in mirabilibus eius, id est in consideratione mirabilium eius. Quod est dicere: Cum in consideratione supradictorum mirabilium credere debuissent, Deum ultorem futurum, tamen credere  noluerunt ut cessarent. Et ideo dies eorum in unitate existentium defecerunt. Quod est dicere: uia eorum defecit ut morerentur, quia uani erant. uel sic: Defecerunt in morem aliquorum in uanitate natorum. Quod est dicere: Ita mortui sunt, ut in uanum et sine qualibet utilitate uiderentur esse nati, et non tarde defecerunt 306, sed anni eorum defecerunt cum festinatione, id est indilate, dies et anni, idem hic sunt. Cum autem Deus occideret eos, illi qui superstites erant, timore coacti, querebant eum precibus, et reuertebantur penitendo de peccatis, et ueniebant ad eum promissione obedientie. Et hoc diluculo, id est studiose, a similitudine clientium, qui circa negotium Domini studiosi diluculo surgunt. Et tunc rememorati sunt, quod obliti erant in prosperitate,  scilicet quod Deus adiutor est eorum, contra instantia pericula, et Deus excelsus, id est omnipotens redemptor eorum est, qui eos scilicet de manu Pharaonis et de mari Rubro redemit. Et tunc dilexerunt eum in ore suo, id est more simulatoris. Quod est dicere: Protulerunt uerba simulatoria, que ad dilectionem pertinere uidebantur. Et ore diligendo, mentiti sunt ei in lingua sua, id est simulatoria, promittendo se eum diligere. Hoc autem exponit quomodo mentiti sunt, cum addit: Dico quod in ore dilexerunt; Cor autem eorum non erat rectum: scilicet non erat cum eo Deo concors, ut illud uellet quod Deus. Rectum autem esset, si cum eo esset. Nec fideles habiti sunt bene operando, in testamento  eius, id est in promissione quam ei fecerunt. Quod est dicere: Bene operati non sunt, ut in promissione sua fideles essent. Ipse autem Deus cum iuste posset de eis ulcisci, misericors est in sui natura. Et propitius fiet peccatis eorum, quantum ad reliquias eorum in fine mundi, scilicet propitius fiet in fine mundi peccatis nasciturorum adhuc, et non disperdet eos, id est non destruet posteros, sicut disperdidit patres incredulos. Hic per lyptoten intelligitur, quod saluabit eos, et quoniam si omnes patres interfecisset, filii non nascerentur quibus propitiaretur. Adeo abundauit misericordia, ut auerteret iram, id est uindictam suam a patribus, et non sic auerteret quod nullum interficeret, sed ita quod non accendit omnem iram suam, ut omnes perderet.  Ac si dicat: Partem occidit, partem autem ad creandum filios quibus misereretur in futuro dimisit, et ut misericordia abundaret, recordatus est quod caro sunt, id est carnalis materiei sunt et fragilis, et prone ad peccandum: et ideo fragiles quod spiritus, id est ratio eorum est uadens, id est a Deo recedens per peccatum, et non rediens per se. Quod est dicere: Recordatus est quod ratio eorum potest a Deo per se recedere, sed minime, nisi Dei gratia reducente, redire. Non dicit recordatus, quod unquam fuisset oblitus, sed quoniam occidendo eos in parte uidebatur oblitus.

Horum duodecim uersuum littera pertractata, allegoria attingatur. Dico quod panem angelorum manducat homo quisque, et fidelis et infidelis. Et manducant,  inquam, fideles et infideles, et saturantur fideles ex eo, infideles uero minime, scilicet replentur per illum panem angelorum re sacramenti, scilicet unione Ecclesie et perfectione uirtutum: et quia hic re sacramenti satiantur, afferet eis desiderium eorum, scilicet uitam eternam in futuro, quam per sacramentum adipisci desiderant: et non parce afferet desiderium eorum, sed adeo plene, quod non fraudabuntur, id est non diminuentur a desiderio suo, sed plenius obtinebunt quam desiderent. Dico quod manducantibus qui saturantur afferet desiderium eorum. Hos autem qui saturari nolunt punit hic indilate. Nam cum adhuc esce sint in ore ipsorum, ascendit ira Dei super eos. Quod est dicere: In ipsa etiam comestione, multiplicatur ira Dei in oppressione  eorum ipsos interius excecando, quia irreuerenter comedunt et indigne. Non solum autem ira Dei ascendit super eos, puniendo interius, sed et corporaliter occidit pingues eorum superbos, scilicet qui superbe et sine reuerentia ad huius sacramenti comestionem accedunt. Unde dicit Apostolus: »Ideo multi inter uos infirmi et imbecilles, et dormiunt multi « dormitione mortis. Et pro eorum occisione impedit electos Isrel, scilicet Ecclesie prelatos, facit impeditos 307 compassione illorum quos occidit, cum nequeant eis orationibus subuenire. uel sic: Non solum subditos si pingues sint punit, sed et electos Ecclesie si pinguescant impedit, uel morte corporea uel  diminutione uirtutum, cum eos ideo exercet. Hoc autem ponit ad correctionem et subditorum et prelatorum. Cum autem illi qui non occiduntur castigari deberent, consideratione uindicte talibus malis exhibite et respectu mirabilium que Deus in eis operatus est, ut superius ostendimus, tamen adhuc peccant in omnibus his consideratis, id est cum hec omnia considerent, et non credunt Deum ultorem futurum, in mirabilibus eius consideratis, scilicet cum talia, ut ostendimus, sciant eum mirabilia operatum fuisse, non tamen firmiter credere uidentur eum potentem ad ulciscendum esse.

Et ideo sicut ceteri dies ceterorum de quibus hic proxime egimus defecerunt, dies quoque eorum superstitum in uanitate existentium deficiunt, id est  moriuntur, quia uani sunt. uel sic: Deficiunt dies eorum ut in uanitate nati esse uideantur, et sine utilitate, cum sic moriantur, et non defecit eorum uita tarde, sed anni eorum, id est uita eorum deficit cum festinatione, id est cito moriuntur. Et cum Deus occidit eos, superstites querunt eum orando ut parcat, et reuertuntur ad eum, promittentes obedientiam si pepercerit; et diluculo, id est studiose ueniunt ad eum per penitentiam: et quod per superbiam obliti erant rememorantur, Scilicet rememorantur, quia Deus adiutor est eorum ad bene cooperandum, et Deus excelsus Redemptor eorum est per mortem crucis, et tunc diligunt eum in ore suo, id est in ore fallaci: scilicet dicunt se diligere Deum, et lingua sua mentiti sunt ei, id est mentiuntur ei  lingua fallaci, que eorum est non Dei. Cor autem eorum non est rectum, id est iniquum est, scilicet non est cum eo Deo in bona uoluntate particeps. Nec habentur fideles, id est ueraces in testamento eius, scilicet non operantur bene, ut fideles sint in promissione quam ipsi baptismo fecerunt, sub patrinorum testimonio. Dico quod ipsi sunt infideles: Ipse autem Deus cum pro eorum falsitate iuste posset eos omnes perdere, misericors est naturaliter ut non irascatur, et propitius fiet peccatis eorum, in futuro ea indulgendo, et non disperdet eos in futuro, ceu promerentur; sed clementer eos saluabit, et ne in futuro eos eterna perdat morte, abundat hic misericordia, ut auertat hic iram, id est uindictam suam, ne eos corporaliter interficiat, sed eis parcendo  locum penitentie tribuat. Ne uero sic uideretur iram auertere, ut nec flagellis transitoriis eos afficeret, determinat hoc cum addit: Et sic dico auertet iram, ut non accendat omnem iram suam, id est non ostendat omnem uindictam quam iure posset ostendere. Ac si dicat: In parte se de eis uindicat, castigando eos flagellis transitoriis pietate paterna; in parte uero parcens est, ne interficiat. Et ut erga eos abundet misericordia, recordatur quia caro sunt, id est carnales et fragiles, et quia spiritus, id est ratio eorum est per se uadens, id est a Deo recedens peccando, et non rediens per se penitendo, nisi hoc ipsum Dei gratia conferat ut peniteat. Et quoniam sic eos considerat esse fragiles, auertit ab eis iram  et clementer parcit. Non dicit recordatur ideo quod unquam Deus obliuiscatur, sed cum quosdam uindicando interficit uidetur obliuisci; cum uero aliis parcit, uidetur recordari. Per hoc autem quod dicit, Domini iram auertere, et recordari fragilitatis humane, Dei misericordiam commendat, et auditores humiliat, cum eos adeo esse fragiles ostendat.

Sequitur: Quoties, etc., usque ad Et tentauerunt et exacerbauerunt Deum excelsum. Quod sic ad litteram adaptatur: Dixi quod peccauerunt tentando Deum in cordibus filii Isrel 308 ut peterent escas animabus suis; et Deus attulit eis desiderium suum, et uindicauit se postea de eis: et ipsi timore conuersi, iterum peccauerunt, et ipse iterum misertus est. Et ipsi tamen se non castigauerunt, ut postea  cessarent. Sed quoties peccando exacerbauerunt eum in deserto, scilicet in deserto post mare Rubrum multoties peccando, Deum qui naturaliter dulcis est, sibi acerbum fecerunt; et non parum exacerbauerunt, sed adeo quod in iram, id est in uindictam concitauerunt eum, quod quasi quadam ui cegerunt in inaquoso peccantes, id est in deserto, ubi multum esset locus timoris, cum ibi eos manna pasceret, et aqua de petra ui potentie eius elicita potaret. Et hoc modo eum in iram concitauerunt, quia auersi sunt de Deo ad peccatum, et tentauerunt Deum, id est diffiderunt de potentia eius, hesitantes an posset eos liberare de manu imminentium inimicorum Madianitarum, scilicet et ceterorum, et sanctum Deum Isrel, id est Iudaici populi exacerbauerunt,  male operando, uitulum conflatilem faciendo, et ei caput inclinando, et cetera opera mala agendo. Quod quidem minime deceret, ut eum operibus malis exacerbarent, qui sanctus est, et obedientes sibi sanctificare potest. Cum autem non debuissent Deum tentare, hesitando de potentia eius, et recordando qualiter eos redemit de manu tribulantis eos Pharaonis, et quas plagas dedit in Aegypto pro eis.

Non sunt recordati manus, id est potentie et auxilii eius, manus dico in eis exhibite in die qua redemit eos de manu tribulantis, id est de potestate Pharaonis, qui eos diuersis tribulationibus affligebat, et non sunt recordati signorum que posuit in Aegypto, sicut posuit in Aegypto signa sua. Ac si  diceret: Sciebant quidem Deum signa illa fecisse, sed non sic certe recordabantur, ut ipse gloriose posuit; scilicet non sic recordabantur, ut eorum contuitu de potentia eius ulterius non diffiderent. Dico quod signa sua in Aegypto posuit, et non parua signa, sed prodigia, id est magna mirabilia sua, id est sibi congrua cum ipse magnus esset et potens posuit in campo Thaneos [Taphneos] in Aegypto, scilicet a parte quidem totum designat. Ceterum Taphnis uel Taphne, ut iam diximus, ciuitas est ubi pro eis multa prodigia operatus est . Et ecce prodigia scilicet et flumina currentia eorum Aegyptiorum, et imbres, id est aquas de cisternis, quas de pluuiis collegerant ad usum bibendi propter  inopiam fontium, conuertit in sanguinem, id est fecit sanguineas, ne biberent eas ad refectionem. Ubi habemus imbres, beatus Ambrosius ponit pluuiales aquas, et post hoc prodigium, misit in eos cenomyiam, id est misit contra eos, ut eos affligeret, maximam multitudinem muscarum, et comedit eos, id est frequenter momordit. In Hebreo habetur omne genus muscarum; sed cum ponit cenomyiam, a parte totum denotat, et post hanc plagam misit in eos, scilicet Aegyptios, ranam, id est ranarum copiam, et disperdidit eos, id est dispersos fecit. Non enim cohabitare poterant propter nimiam ranarum affluentiam, que eos sordidabat. Et post hec dedit fructus eorum erugini ad consumendum. Aeruginem quidem uult beatus Hieronymus esse quoddam genus  uermium, quod latenter per arborem serpens, fructus cum foliis omnino consumit, quos uulgo canillas dicimus. Ceterum Augustinus dicit eruginem nocentem nebulam esse, que fructus perdit. uolunt quidam eruginem esse brucum, et post hec dedit labores eorum locuste, scilicet messes quas laborando parauerant, dedit locustarum multitudini ad deuorandum; et occidit uineas eorum in grandine, id est destruxit fructum uinearum in percussione grandinis, et moros eorum in pruina. Per moros quidem omnes alias arbores designat. Quod est dicere: Fructum mororum et ceterarum arborum perdidit, 309 per nimiam pluuiam, et post tradidit iumenta eorum grandini, ad percutiendum, et possessionem eorum, id est domos et cetera eorum igni ad comburendum.  Hanc quidem plagam de igne, Moyses in Exodo cum ceteris plagis non posuit. Sed cum multa alia pretermisisse eum palam sit, creditur et hanc pretermisisse, quam propheta non minoris auctoritatis existens quam Moyses, apposuit, Spiritu sancto reuelante.

Et ut uniuersaliter dicam: Misit in eos iram, id est maximam uindictam indignationis sue, id est, parue uindicte sue subsecutiuam. Et ne uideretur hoc esse dictum intransitiue, scilicet ut idem esset ira et indignatio, exponit cum adiungit, indignationem scilicet misit in eos, id est paruam uindictam, destruendo minores res eorum, et post, iram, id est maiorem uindictam destruendo cariores res ipsorum, et post tribulationem, id est, multo maiorem  uindictam occidendo ipsorum partem, et omnem hanc immissionem, indignationis, ire, et tribulationis, operatus est per angelos malos, id est per officium diabolorum. Hec aut de malis angelis ponit, ut Aegyptiorum miseriam augmentet, cum ab eisdem dicat eos afflictos, quorum obeditores erant, et per hoc quoque auditores a subiectione reuocat diabolorum. Ostendit quoque ordinem uindicte sue sic: Dico quod hanc immissionem fecit per angelos malos, per quorum, scilicet officium fecit uiam, id est amplitudinem ire sue semite prius existenti. Ac si dicat: Cum prius uindicta sua stricta esset ad modum semite, fecit eam amplam ad modum uie. Per hoc quidem ostendit quod prius parua fuit ira,  postea uero magna, et per hoc nos instruit ne paruam eius uindictam negligamus, ne forte maiorem incurramus. Ostendit ergo per partes maiorem uindictam, cum ponit sic: Scilicet non pepercit eis a morte animarum eos auferendo. Quod est dicere: Interfecit eos interius in animabus, excecando eos et indurando, ne filios Isrel uellent dimittere. Unde legitur: »Induratum est cor Pharaonis, non uult dimittere populum Domini .« Et quia in animabus interfecti populum nolebant dimittere, iumenta eorum in morte conclusit, id est in morte finiuit uerberatione grandinis. Hoc autem et si superius dictum sit, ubi posuit, tradidit grandini iumenta, tamen hic aliud ponit, nec tamen superius plane intelligi potuit, quod iumenta interfecisset  quod hic quidem plane ponit. Ostendit autem maiorem uindictam per partes, cum adiungit: Et percussit omne primogenitum in terra Aegypti, scilicet nocte illa in qua filios Isrel eduxit de terra Aegypti: occidit omnia maiora natu, tam de hominibus quam de bestiis. Et prius percussit in tabernaculis Cham, id est in Aegypto ubi manserunt in tabernaculis filii Cham, primitias omnis laboris eorum, id est omnes primas et precipuas fruges quas cum labore parauerant; uel primitias laboris, id est messes que magis parate erant ad maturandum, unde magis afflicti fuerunt, quam si uiliores aut tardiores percuterentur.

Dico quod Aegyptios tot et tot modis afflixit, et populum suum filios Isrel uidelicet abstulit a potestate Aegyptiorum, sicut oues, id est utpote oues  suas scilicet quibus curam insumebat, sicut pastor curam ouium habet: et eos filios Isrel in deserto existentes, quod est inter mare Rubrum et Aegyptum, per desertum illud duxit, tanquam, id est utpote gregem suum. Repetit autem quod dixit, perduxit, ut addat: Et deduxit eos, inquam, per desertum; et hoc in spe euadendi et ita quod non timuerunt inimicos: Et inimicos eorum Aegyptios operuit mare et interfecit; et eos filios Isrel de mari liberatos induxit in monte sanctificationis sue, id est Hierusalem que in monte sita est: quam ipse sanctificauit: montem, inquam, quem acquisiuit dextera, id est potentia eius ad opus filiorum Isrel. Et quia ipsi aliter in monte illo non possent libere habitare,  eiecit a facie, id est a presentia, et per instantiam eorum expulit gentes, que in monte illo habitabant, Iebuseos, scilicet et ceteros, et, gentibus eiectis, diuisit eis filiis Isrel 310 terram promissionis sorte per tribus, et in funiculo distributionis per familias. Dico quod gentes eiecit, et in tabernaculis eorum, id est in domibus ipsarum gentium, fecit inhabitare, id est diu manere tribus Isrel.

Et horum itaque uersuum septemdecim serie ad litteram exposita, allegoria ostendatur. Dico quod Deus ab infidelibus et ab hereticis auertit iram suam, recordando quod caro sunt et spiritus uadens et non rediens. Et tamen cum cessare deberent, contuitu misericordie Dei, quoties exacerbant eum in deserto, id est in ariditate cordis, scilicet  quia deserti more steriles se faciunt a bono, et aridos a gratia spirituali. Et non parum exacerbant, sed adeo quod in iram concitant eum, id est in uindictam cogunt eum contra seipsos in inaquoso, id est in ariditate cordis. Desertum et inaquosum idem sunt, et uere concitant eum in iram per ariditatem suam. Nam et conuersi sunt a bono ad malum et tentauerunt, id est tentant Deum diuersis heresibus, hesitando de eo, et exacerbant male operando Sanctum Isrel, Deum scilicet qui Sanctus sanctorum est, et qui sanctificat omnes qui non negligunt esse Isrel. Et cum deberent recordari auxilii quod eis impendit in baptismo, et per hoc a malo cessare, non recordantur, sic ut cessent manus, id est auxilia eius, manus dico eius auxilia in die qua redemit  eos in baptismate, de manu tribulantis, id est de potestate diaboli, qui eos tribulabat ducendo per illicita. Et non recordantur eum posuisse signa in Aegypto, sic ut posuit signa sua, id est mirabilia in humano genere; quod erat Aegyptus, id est afflictum per originale peccatum. Ac si dicat: Non nego quidem quin aliquo modo recordentur; sed non recordantur sic ad plenum et gloriose. Dico quod signa sua posuit, et non parua signa, sed prodigia, id est maxima et mirabilia signa. Et hec signa posuit in campo Thaneos, id est per planam et humilem doctrinam apostolorum. Magnum enim fuit et prodigiosum, quod per apostolorum doctrinam quosdam ex massa perditorum elegit, et cetera plurima prodigia fecit. Quod si bene ad memoriam  reducerent, non Deum qui clementer eos elegit exacerbarent. Et ut peccando ad Aegyptum reuerti metuerent; non recordantur quam uindictam Deus accipiat de his qui in Aegypto remanent, scilicet quid et conuertit flumina quorumdam eorum, id est scripta philosophorum, que dicuntur flumina, eo quod ad modum fluminum fluant in posteros, in sanguinem, id est in mortem, et imbres, id est uerba ea, que dicuntur imbres, eo quod cito transeunt ad similitudinem imbrium, qui cadentes cito absorbentur et deficiunt, in sanguinem, id est in mortem, ne bibant ipsa flumina et imbres, id est ne reficiantur eis ad utilitatem, ut quilibet potu reficitur ad utilitatem. Per sanguinem mors accipitur, eo quod sepius in morte sanguis effunditur. Quasi dicat: Philosophi  adhuc existentes in Aegypto, de diuersis erroribus suis, scripta et uerba faciunt, que sibi ad salutis refectionem esse credunt, per que ceteros interficiunt; sed Deus conuertit eis in mortem ipsa scripta, et uerba eorum, scilicet ut non bibant ea. Non dico quidem quod non bibant ad mortem; sed non bibant, id est non sint eis refectio salutaris, quod opinantur, sicut potus refectio salutaris est bibenti.

Et in quosdam qui sunt in Aegypto, mittit Deus cenomyiam et comedit eos, scilicet subtrahendo auxilium gratie sue, permittit eis dominari omne genus terrenorum desideriorum; que eos interius mordent multis sollicitudinibus, sicut cenomyia  mordet exterius. Unde quia mordent, congrue per cenomyiam accipiuntur. Et in quosdam, scilicet in petas et sophistas, permittit uenire ranam que disperdet eos scilicet inutilem garrulitatem, que per ranam recte designatur, que garrula est; que garrulitas disperdit eos, id est dispersos facit et diuersos, scilicet ut pete quidem in fabulis, sophiste uero in argumentationibus sint ualde contrarii. Et si fructus aliqui bonorum operum sunt in quibusdam manentibus in Aegypto, cum sine bonis 311 operibus difficillime uita cuiuslibet pessimi inueniatur, fructus illos dat Deus erugini, id est consumi, et ad interitum duci permittit ab erugine, scilicet ut quia erugo eis dominatur, omne bonum opus in eis annichiletur. Si secundum Hieronymum  eruginem pro canillis accipiamus: per eruginem que latenter serpens paulatim, comedendo fructus omnino consumit, luxuria intelligitur, que quasi furtim subintrans, et paulatim miserum corpus occupans, si quod bonum opus in eo sit, illud ex toto destruit. Sine castitate enim, nemo Deo placebit. Siue si eruginem brucos dicamus, intelligemus eodem modo luxuriam, eo quod brucus fructus consumat. Si uero, iuxta Augustinum, erugo nocens nebula et occulta dicatur, que fructus occat et absumit, per eruginem superba in mente gloriatio de bonitate accipitur, que uirtutes et bonum opus omne suffocat. Et labores eorum dedit locuste, id est bona opera quorundam in Aegypto infidelitatis existentium; in quibus laborauerunt permittit ad nichilum  redigi, per temeritatem eis dominantem que per locustas intelligitur, eo quod temere incedunt, non habentes ducem ut examen apum. Et percussit in grandine uineas eorum, intransitiue dictum est. Ac si ponat: Quosdam in Aegypto manentes, qui uinee esse deberent, fructiferi scilicet in operibus bonis, sicut uinee, in uuis permittit percuti a grandine, et eorum fructus destrui, uidelicet a desperatione eternorum bonorum, que per grandinem conuenienter accipitur. Grando nimirum est aqua que in nubibus celi congelatur. Unde sane desperatio dicitur grando. Nihil enim aliud est desperatio quam bonorum celestium spei congelatio. Qui uero desperat, inutiliter aliquid boni operatur. Et moros eorum permittit percuti in pruina, id est quosdam  qui fructiferi esse deberent in bonis operibus, ad similitudinem mororum que fructifere sunt permittit uri, et eorum bona opera consumi, si qua sunt ab odio contra proximum, quod aufert caritatis ardorem, sicut pruina mane quam uulgo frimam dicimus, aufert solis feruorem. Ideoque odium recte pruina dicitur. Unde Ioannes dicit: »Qui odit fratrem suum, homicida est. Et scimus quoniam omnis homicida non habet uitam in se manentem «

Et tradidit iumenta eorum grandini, id est destructioni, que per grandinem accipitur, eo quod grando messes et fructus quassando destruit. Et hoc est intransitiue positum, ac si diceret: Quosdam de his  qui in Aegypto sunt, ex toto destruit, qui irrationabiliter se habent, et nimis uoluptuose, ut iumenta. Et possessionem quorundam, eorum, scilicet opera bona que ipsi possident, tradit igni ad destruendum, id est permittit annichilari per nimium ire feruorem, que eis assidue dominatur. Dico quod de quibusdam hanc uindictam accipit, ut eis ira dominetur, et in quosdam emittit eruginem, et ceteros aliis modis, ut ostendimus, punit. Et ut uniuersaliter dicam: In eos omnes qui Aegyptum relinquere nolunt, mittit Deus iram, id est magnam uindictam indignationis sue, parue uindicte sue subsecutiuam. Hoc autem ne uideatur intransitiue dictum, exponit cum addit, scilicet indignationem mittit in eos, id est paruam uindictam, et iram, id est maiorem, et tribulationem,  id est multo maiorem, et immissionem hanc uindicte per angelos malos, id est per officium diabolorum operatur. Exponit autem per similitudinem ordinem uindicte, cum adiungit: Per quorum angelorum officium, uiam, id est amplitudinem facit semite ire sue, id est paruitati uindicte sue. Quod est dicere: Cum prius uindicta ad modum semite parua sit et stricta, ipse per angelorum malorum officium magnam et amplam eam facit. Et ostendit quomodo prius semita sit, cum addit: uere prius semita est; nam prius non parcit eis, a morte animarum earum, liberando eos. Hic per lyptoten intelligitur quod prius interficit eos interius in animabus excecando. Ostendit 312 etiam quomodo uindictam amplam faciat ut uiam, cum addit:  Et postquam in animabus interfecti sunt, concludit, id est finit in morte corporali iumenta eorum, id est ipsos Aegyptios iumenta existentes irrationabiles scilicet ut iumenta. uel sic: Dico quod uiam fecit semite ire sue, et hoc modo quidem facit iram amplam ut uiam, que prius stricta est ut semita. Nam non parcit eis, ut a morte animarum eos liberet, sed interficit eos in anima excecando, et finit in morte, id est interficit iumenta eorum, scilicet mansuetudinem et ceteras uirtutes, si que in eis sunt, per superabundantiam uitiorum: que uirtutes per iumenta designantur, eo quod mansueta animalia sunt, et que sustentacula sunt hominum, ut iumenta. Et non solummodo ignobiles interficit, sed et percutit morte omne primogenitum in terra Aegypti,  id est omnes illos qui sunt digniores et precipui in terrena Aegypto. Primogenitum pro digniori ponit, eo quod primogenita esse soleant digniora.

Et antea quam digniores morte corporis percutiat, ne aliquid boni sit in eis, quod salutis esse causa possit, destruit primitias omnis laboris eorum, id est permittit annichilari per superabundantiam malorum, omnia precipua et bona opera in quibus laborauerunt, in tabernaculis Cham, id est in primogenitis in terra Aegypti qui sunt tabernacula Cham, id est habitacula callidi hostis diaboli, qui emphatice Cham dicitur, id est calliditas. Et ab omnibus his uindictis, aufert Deus populum suum qui reliquit Aegyptum, sicut oues suas, id est utpote illos de quibus  habet curam sicut pastor de ouibus. Et quosdam de populo suo, qui licet egressi de Aegypto infidelitatis, nondum tamen peruenerunt ad mare Rubrum, id est ad gratiam baptismi, sed adhuc sunt in deserto quod est inter Aegyptum et mare Rubrum, id est cum tantummodo, ut catechumeni notitiam habeant fidei, et adhuc sint in sterilitate bonorum operum, quorum nullus potest aliquid nisi post baptismum adipisci, ducit per desertum ad mare Rubrum, ne redeant ad Egyptum, tanquam gregem suum, id est utpote illos qui iam grex eius per fidem existunt. Et adducit eos de deserto sterilitatis ad baptismum, in spe saluationis positos. Et postea non timent Pharaonem, id est diabolum, et inimicos eorum, id est peccatum originale, et actualia que egerunt, operit mare,  id est destruit baptismum. Et post baptismum inducit eos in montem sanctificationis sue, id est in Ecclesiam, ut sint eius filii, quam ipse sanctificando excelsam in uirtutibus fecit ad modum montis. Montem, inquam quem acquisiuit morte sua, dextera eius, id est Filius eius. Per hoc autem nos obnoxios Deo reddit, quandoquidem morte sua nos acquisiuit. uel quem acquisiuit dextera, id est potentia dextere eius. Et ut secure in monte habitent, et sine perturbatione, eiecit a facie eorum gentes, id est propellit uitia ab eorum presentia, ne possint eis dominari: que dicuntur gentes propterea, quia maxima est eorum multitudo; gentem quippe dicimus, maximam hominum multitudinem. Et diuidit eis terram promissionis, scilicet dona Spiritus sancti, et hoc sorte, id  est gratis. Sorte sane pro gratis ponitur, eo quod illud quod datur sorte, datur gratis. Dona nimirum sancti Spiritus per terram promissionis designantur, eo quod gratis a Deo donentur, sicut terra promissionis gratis filiis Isrel data est. Dico quod diuidit eis gratis dona Spiritus sancti, et hoc inequaliter, sed in funiculo, id est in mensura distributionis, ut uni quidem magis, alii uero minus, prout uult, distribuat. Unde Apostolus dicit: »Unicuique nostrum data est gratia, secundum mensuram donationis Christi .« Funiculus quidem pro mensura ponitur, eo quod funiculo terra soleat mensurari.

Et eiectis uitiis facit habitare, id est damnari in tabernaculis, id est in habitaculis eorum uitiorum,  tribus Isrel, id est congregationis fidelium qui sunt uidentes Deum in contemplatione, quod est dicere: Facit ipsos factos Isrel esse inhabitatores, id est dominatores, id est rectores 313 sui ipsius, qui prius erant habitacula uitiorum, id est sub iugo uitiorum. Sequitur. Et tentauerunt, et cetera usque ad finem psalmi. Quod sic ad litteram iungitur: Ostendi quod Deus filios Isrel deduxit per desertum, et induxit in montem sanctificationis, et cetera multa beneficia contulit. Et ipsi tamen adhuc tentauerunt, hesitando an posset eos ab inimicis qui in circuitu erant circumquaque liberare, et exacerbauerunt Deum excelsum contra seipsos. Et hoc modo quidem exacerbauerunt: Et, id  est scilicet non custodierunt testimonia, id est precepta eius, que sub testimonio Moysi eis dederat. Et contemnendo eius precepta, auerterunt se a Deo, Et non seruauerunt pactum, quod cum eo pepigerant, cum promiserunt, quod omni tempore ipsi obedirent, si gentes a facie eorum eiiceret: Et quemadmodum patres eorum conuersi sunt in arcum pratum, id est ad similitudinem infidelium patrum suorum, qui Deum offenderunt assidue, postquam eis beneficia multa contulerat, conuersi sunt in similitudine praui, id est inertis arcus. Nam sicut arcus prauus cum prius intenditur, aliquantulum eiicit; postea uero paulatim remittendo, ex toto deficit; sic et ipsi prius in preceptis Dei ualde promissionibus intensi, et aliquantulum operati, paulatim remittendo  ex toto defecerunt. Quod dicit: non custodierunt testimonia eius; et auerterunt se, idem est; sed ad cumulum miserie eorum inculcat. Sed cum dicit: Non seruauerunt pactum, ostendit eos hoc promisisse; et in hoc grauius notat quam si non promisissent. Et cum dicit conuersos esse in arcum prauum, ad similitudinem patrum innuit eos incepisse, et ad similitudinem patrum defecisse. Quod grauius est quam non incipere. Et concitauerunt eum in iram, id est cegerunt ad uindictam in collibus sacrificando ritu gentium: collibus dico suis, id est a se inuentis, non a Deo preceptis. Preceptum enim erat in lege, ne quis in collibus propter locorum immunditiam Deo sacrificaret: sed solum in templo, aut in tabernaculo, aut in loco aliquo ad  hoc opus consecrato. Ipsi uero in collibus ritu gentium immolabant, et quod peius erat, non Deo, sed sculptilibus suis, id est idolis a se factis. Et in sculptilibus suis, id est in sacrificiis idolorum suorum prouocauerunt, id est ui cegerunt eum ad emulationem, id est ad nimiam iram.

Audiuit enim Deus, id est animaduertit Deus eos sculptilibus sacrificasse: quod ipsi non putabant. Et ideo spreuit eos, et redigit Isrel ualde ad nichilum, id est filios Isrel permisit redigi ad nimiam destructionem, per instantiam Philistheorum, et ceterorum circunstantium inimicorum. Et hoc modo quidem permisit eos redigi ad nichilum, quia repulit tabernaculum Silo, id est contempsit tabernaculum, inquam, suum, quod erat in Silo ciuitate; in quo  tabernaculo arca erat, et ubi sibi a populo sacrificabatur: tabernaculum, inquam, suum, id est sibi consecratum, non idolis, ubi ipse habitauit. Et ne uideretur in tabernaculo localiter habitasse, determinat cum addit: In hominibus, scilicet habitauit in tabernaculo in sacrificantibus ibi Iudeis non localiter, sed secundum inhabitantem gratiam inhabitauit, quandiu homines fuerunt, rationabiliter se habentes ut homines; ac si dicat: Quia se inhoneste habuerunt, et eos et eorum sacrificia spreuit, et etiam tabernaculum in quo sacrificabant, licet sibi dedicatum esset. Per hoc autem quod pro eis tabernaculum spreuisse dicit, eos ualde odibiles fuisse innuit. Et illis spretis, tradidit in captiuitatem uirtutem  eorum, id est arcam que in tabernaculo erat, cuius presidio in bellis fortes erant, ideoque uirtus eorum dicebatur, capi permisit ab Allophylis in maxima Silo ciuitate in qua erat eam capientibus , ne arca postea Iudeis esset causa uirtutis. Et pulchritudinem eorum tradidit in manus inimici, Philisthiim scilicet. Pulchritudinem arcam dicit, quam et uirtutem uocauit: sed aliud denotat, scilicet eam fuisse causam, 314 quare pulchri interius in uirtutibus adeo fierent, cum ei cultum ad honorem persoluerent. Ne igitur eius causa pulchri ulterius essent eam per Philistheorum instantiam eis abstulit. Et ablata arca, conclusit populum Iudaicum prius suum in gladio, id est permisit finiri morte in percussione gladii Philistheorum  . Dico populum, et ut uehementius dicam, hereditatem suam, id est illos quos prius excoluerat ut hereditatem spreuit, et occidi permisit. In hoc autem grauius eos notat, cum prius dicat carissimos fuisse, postea uero malo merito suo uilissimos exstitisse. Et ostendit a partibus quomodo populum occidi permisit, cum addit: uere spreuit. Nam iuuenes eorum filiorum Isrel, qui fortiores erant ad preliandum, comedit, id est comedi permisit ignis, id est feruor ire Dei. Quod est dicere: Quoniam eis erat nimis iratus, eorum iuuenes ab inimicis permisit occidi. Et uirgines eorum partim occise, partim uero stuprum passe, non sunt ab aliis lamentate; ac si dicat: Tanta ergo fuit persecutio, quod non fuit otium flendi uirginum mortem et raptum.  Sacerdotes eorum ceciderunt, id est mortui sunt, in gladio, id est in persecutione gladii, et non sunt lamentati, Ophni uidelicet et Phinees filii Heli sacerdotis , eo quod per ingluuiem meliora sacrificii frusta subripuissent. Et uidue eorum partim occise, partim incestum passe non plorabantur.

Et post tantam persecutionem tandem excitatus est, id est excitatus uisus est Dominus, miserendo eis, prius existens, tanquam dormiens, id est similis dormienti, dum eos affligi permitteret. Et non similis leniter dormienti, sed tanquam potens crapulatus a uino, id est similis cuilibet potenti, qui a uino crapulatus, et nimio somno oppressus, non prouidet  domui, etsi fiat in ea tumultuosus hostium assultus. Et excitatus percussit inimicos suos Philistheos, qui non ad eius uindictam, sed potius ad contumeliam filios Isrel persecuti fuerant, in posteriora, id est in podicibus eos morbo grauissimo percussit, ut putrescere faceret. Et per hanc percussionem, dedit eis sempiternum opprobrium. Hec enim percussio eis a Iudeis frequenter ad maximum opprobrium improperata est. Et postquam adepta misericordia, filii Isrel regem sibi dari a Deo poposcerunt, ex aliqua duodecim tribuum, repulit Dominus tabernaculum Ioseph, id est maximam multitudinem tribus Ioseph, que potior uidebatur, contempsit, ne de ea regem eligeret. Tabernaculum pro multitudine ponit, eo quod ibi exercitus multitudo soleat demorari.  Ostendit ergo a digniori parte, Deum tribum Ioseph contempsisse. uere tribum Ioseph repulit, ne de ea regem eligeret. Nam et, id est etiam tribum Ephraim filii Ioseph non elegit, ut de ea regem acciperet, que dignior pars erat tribus Ioseph; sed elegit tribum Iuda, ut de ea regem acciperet. Et non elegit aliquem locum in quo habitaret de aliqua aliarum tribuum, ut locus ille esset caput regni; sed montem Sion elegit quem dilexit: Hierusalem scilicet elegit ut esset caput regni; que designatur a parte scilicet per montem in quo sita erat turris Sion. Et post edificauit, id est edificari fecit sanctificium suum, id est tabernaculum sanctum, quod fuit ante templum a Dauid rege factum in terra quam fundauit, id est quam firmam et stabilem fecit in  secula, id est in eternum, in Hierusalem scilicet. Hoc autem de significanti Hierusalem dici non potest, ut sit fundata in secula, cum postea fuerit destructa; sed de Ecclesia significata per Hierusalem dictum, est etsi cetera uerba uideantur iuxta historiam esse posita. Cum autem ponit hoc quod ad historiam legi non potest, innuit psalmum istum non ad historiam legendum esse simpliciter. Dico quod sanctificium edificauit: Sanctificium dico sicut unicornium, id est utpote unicornium. Quod est dicere: Tale sanctificium, in quo sibi unicornes sacrificabant: fideles scilicet Iudei qui unicornes dicti sunt, eo quod unum cornu habebant, id est fidem unius Dei firmam, et in altum tendentem, ad modum cornu que res firma est, et in altum excrescens. Dico quoniam elegit  315 tribum Iuda, ut inde regem acciperet, et ex ipsa tribu elegit Dauid seruum suum, id est Dauid per omnia sibi obedientem ut seruum. Et sustulit, id est sublimauit eum de gregibus ouium acceptum. Ne uero uideretur de illud causatiue esse positum, ut sepius habetur, addendo determinat sic: Scilicet accepit eum de hoc quod erat post fetantes, id est post oues patris sui Iesse pascens eas : pascere, id est ad pascendum Iacob seruum suum. Quod est dicere: Ad hoc eum de pastore elegit, ut rex factus pasceret Iacob seruum suum, id est recte gubernaret pastorio iure Iudaicum populum Domini seruum. Et quia dixerat seruum, ne uideatur eum depressisse, addit, et Isrel, inquam, id est Iudaicum populum hereditatem suam existentem, id est quem Dominus  procurat utpote suam hereditatem. Dico quod Dominus ad hoc eum elegit ut pasceret, et ipse bene pauit eos in innocentia, id est in exemplo innocentie cordis sui, dando scilicet eis in se exemplum innocentie. Et deduxit eos de bono in melius, in intellectibus manuum suarum, id est in rationibus operum suorum. Quod est dicere: Dedit eis exemplum bene operandi per opera sua que non temere operatus est, sed per rationabiles intellectus.

Horum igitur 14 uersuum litteratura exposita, allegoriam eorumdem attingamus. Dixi quod Deus aufert fideles suos qui sunt populus suus a damnationibus quas ipsi patiuntur, qui in Aegypto remanent: et quoniam inducit eos in montem sanctificationis,  et cetera beneficia eis confert. Et ipsi tamen, cum a Dei tentatione et exacerbatione contuitu tanti beneficii cessare deberent ulterius, secundum quosdam tentant adhuc Deum per uarias hereses: et exacerbant Deum excelsum operibus suis. Et hoc modo scilicet exacerbant, quia non custodiunt testimonia, id est firma precepta eius testimonio apostolorum data scilicet non custodiunt, ut eorum iussu a malis operibus desistant. Et negligendo precepta eius, auertunt se ab eo eundo post diabolum. Et cum promiserint in baptismo se nunquam Deum deserturos, per hoc quod se auertunt, in eo non seruant pactum eius, quod secum pepigerunt, se illi semper obedituros, si eis peccata originalia et actualia remitteret: sed, quemadmodum patres eorum,  conuertuntur in arcum prauum, id est ad similitudinem antecessorum infidelium, quorum filii dicuntur: non secundum generationem, sed secundum erroris imitationem, conuertuntur in similitudinem praui, id est inertis arcus, qui cum prius intenditur aliquantulum traiicit, et paulatim ad defectum uenit. Sic et ipsi prius circa baptisma parum operantes, post ex toto deficiunt.

Exposito hoc qualiter eum exacerbant, exponit quoque qualiter tentant, cum adiungit: Dico quod tentant. Et hoc modo tentant, quod in iram quidam concitant eum, qui in collibus suis, id est in heresibus suis que a sublimi superbia procedunt dum noui et subtiles uideri querunt. Ideoque per colles designantur qui sublimes sunt: et quidam prouocant  eum ad emulationem, id est ad nimiam iram in sculptilibus suis, id est in sacrificatione sculptilium suorum. Quod est dicere: uere Deum tentant. Nam dum post baptisma quidam se heresibus implicant, quidam autem idolis iterum sacrificant, Deum esse impotentem ad ulciscendum reputant. Sed tamen Deus hec audit, id est animaduertit, et spernit eos, quos prius charos habuit, et adeo spernit quod ualde redigit, id est redigi permittit ipsos qui prius erant Isrel, ad nichilum sanctitatis quam prius habebant. uel ad nichilum, id est ad massam peccatorum, per quam ueniunt ad nichilum sanctitatis. Et exponit quomodo spernit, sic: Dico quod redigi permittit ad nichilum, propter mala merita  eorum: et per hoc redigi permittit ad nichilum, quod repellit a gratia sui, tabernaculum Silo, id est abruptionis. Silo enim interpretatur abruptio scilicet eos qui prius erant tabernaculum, in quo ipse spiritaliter manebat: repellit a gratia sui, quia se ab eo abrumpunt per heresim et idololatriam et malam operationem. Et quia dixerat tabernaculum, et non addiderat suum, repetit ut addat sic: 316 Tabernaculum, inquam, suum, ubi habitauit secundum inoperantem gratiam, in hominibus scilicet habitabit, id est tandiu fuerunt eius tabernaculum, et in eis habitauit, quandiu homines fuerunt, id est rationabiliter se habentes. Et postquam eos repellit, tradit, id est tradi permittit uirtutem eorum in captiuitatem, scilicet liberum arbitrium eorum quod prius erat  firmum, et, ut ita dicam, uirtuosum, permisit captiuari, id est infirmum et impotens ad bene agendum fieri, ad similitudinem captiui qui uirtute sua nequit uti.

Et pulchritudinem interiorem innocentie et ceterarum uirtutum eorum permittit esse in manus inimici, id est in potestate diaboli. Quod est dicere: Pro malis meritis eorum, permittit Deus per impetum diaboli annichilari in eis innocentie pulchritudinem, et liberi arbitrii uirtutem, ut nequeant illo uti sicut prius. Repetit autem equipollentibus uocibus, quod dixit: repulit tabernaculum Silo, ut per partes ostendat, sic: Dico quod tradit in captiuitatem uirtutem eorum, et hoc modo, conclusit populum suum in gladio, id est concludit in uindicta sua illos, qui  prius erant populus suus. Quod est dicere: Comprehendit eos in uindicta sua, a similitudine illius qui in carcere concluditur. Quia gladio fit uindicta. Gladius pro uindicta ponitur. Dico populum, et, ut maius quid dicam, hereditatem suam spernit, id est illos qui prius erant sua hereditas spernit: concludendo eos in gladio. Quanto uero eos ostendit fuisse cariores, tanto eos innuit cum spreti sint, esse miseriores. Ostendit ergo per partes uindictam quam de eis sumit, sic: uere concludit eos in uindictam: Nam iuuenes eorum comedit ignis, id est eos qui prius erant iuuenum more fortes scilicet in uirtutibus, permittit consumi, et eorum uirtutem annichilari per ignem concupiscentie qui dominatur eis. Et uirgines eorum, id est illi qui prius erant more uirginum in  fide et innocentia incorrupti, cum consumuntur a uitiis, non lamentantur ab Ecclesie prelatis. Quod est dicere: Adeo in reprobum sensum et in profunditatem uitiorum adducuntur, quod nulla cura est de eis, Ecclesie pastoribus, neque de eorum pernicie, quam diuino iudicio uident contingere, lamentantur. Et etiam sacerdotes eorum, qui precipui esse deberent, et alios exemplo suo ad uitam adducere, malis operibus suis exigentibus cadunt a sanctitate quam prius habebant, in gladio, id est in uindicta excecationis Dei. Et uidue eorum non plorantur scilicet multi inter ipsos, qui prius fuerunt similes uiduis, mortuo in eis mundo, cui adheserant ut mulier marito, apostatantes facti a sanctitate et perfectione illa malis meritis suis cadunt, et ad hoc  uitiorum deueniunt, quod de eorum damnatione a fidelibus non ploratur.

Notandum de perfectorum damnatione ideo agi, ut per hoc illos qui minus perfecti sunt, a peccatis exterreat: quandoquidem illi qui adeo perfecti sunt ut sacerdotes sint, uel iuuenes, uel uirgines, uel uidue dicantur, sic malis meritis suis adeo excecantur. Ostensa igitur quorundam qui post baptismum ad uitia reuertuntur iusta damnatione, ne uideretur aliquis in peccata post baptisma recidentium saluari non posse, et sic auferretur locus penitentie, quorundam recidentium saluationem ostendit, cum adiungit sic: Dico quod Deus repellit, et in gladio populum suum concludit, qui post baptismum eum tentat et exacerbat. Et tamen secundum  quosdam eorum saluandos excitatur Dominus, reducendo eos ad se: Dominus dico existens tanquam dormiens, id est similis dormienti, secundum maximam eorum partem quam concludit in gladio, ut superius ostendi. Et non similis leuiter dormienti, sed existens tanquam potens, id est tanquam princeps aliquis crapulatus a uino, id est ualde ebrius, qui grauiter dormiens domui sue nullam curam impendit. Dico excitatur, et hoc modo scilicet in quibusdam excitatur. Percutit stimulis penitentie eos, inimicos suos existentes male uiuendo. Dico percutit eos, et percussione scilicet tendente in posteriora secula, id est tali percussione que postea durat per omnem etatem 317 eorum. Et quia hoc obscure dixerat, exponit, cum addit: Dico quod eos percutit in posteriora;  quod est dicere: Opprobrium sempiternum dat eis, ut quandiu uiuunt, opprobrium de peccatis suis habeant et peniteant. Quoniam igitur de quorundam Deum tentantium et exacerbantium damnatione, et de quorundam egerat saluatione, et hoc non determinauerat qui sint qui perdantur, qui uero saluentur, determinat hoc cum subiungit: Dico quod quosdam percutit stimulis penitentie. Et idem repellit a sui gratia tabernaculum Ioseph, id est illos qui cum prius eius tabernaculum essent, in quibus habitauit; efficiuntur Ioseph, id est similes Ioseph: ut sicut ille uenditus in Aegyptum fuit, ita ipsi per carnalium uoluptatum pretium, quas amplectuntur, sese in Aegyptum uendant, id est in afflictionem perditionis eterne. Quod est dicere: Illos qui perseueranter  uoluptatibus acquiescunt a se repellit: iuxta quod legitur: »Caro et sanguis regnum Dei non possidebunt .« Et quia multi sunt qui tametsi uoluptatibus non uacant, tamen iuste a Deo aliis malis meritis suis repelluntur, addit: Et non eligit ad saluationem tribum Ephrem, id est uniuersaliter omnes impios, qui sunt similes tribui Ephrem, relinquentes scilicet Ecclesiam et perseuerantes in diaboli subiectione, sicut tribus Ephrem legitur Hierusalem reliquisse, et in regno Ieroboam contra Dei uoluntatem perstitisse. Et idem eligit tribum Iuda, id est multitudinem confitentium, id est laudantium Deum perseueranter, et opere, et ore, et corde. Iuda quippe confessio interpretatur. Tribum Iuda dico factam per gratiam Dei montem, id  est in uirtutibus sublimem, et Sion, id est eterna speculantem. Quem montem dilexit, ideo quia mons est et Sion. Et ex ipsa tribu edificauit sanctificium suum, id est sanctum templum suum in quo habitet, scilicet Ecclesiam ex eis constituit. Sanctificium dico fundatum in terra, id est in similitudinem terre quam fundauit firmam et immobilem, usque in omnia secula ista duraturam. Scilicet firmam facit eam et immobilem, ad similitudinem terre, quod firmum elementum est, id est immobile et diu mansurum.

Dico quod sanctificium suum edificat fundando illud in Ecclesia: Sicut, id est utpote sanctificium unicornium, id est tale sanctificium quod ex unicornibus  constat, et ex sanctis uiris, scilicet qui ideo dicuntur unicornes, eo quod unam bone uoluntatis et caritatis concordiam firmam, et ad celestia tendentem habeant, ad similitudinem cornu quod firma res est, et ad superiora tendens. Et quia ad hoc sanctificium edificandum nullus prophetarum et ceterorum fidelium idoneus fuit, elegit ad hoc opus ex massa fidelium Dauid seruum suum, scilicet Christum uerum manu fortem, seruum suum secundum humanitatem, scilicet sibi fideliter obedientem, et in nullo resultantem. Et sustulit, id est sublimauit eum, de gregibus ouium, id est de multitudine quorundam fidelium Iudeorum apostolorum scilicet et ceterorum, qui tantummodo eius notitiam habebant. Quod est dicere: De notitia paucorum  Iudeorum fidelium sublimauit eum, adducens in notitiam gentium. Quoniam autem dixerat, sustulit, et uerbum istud significat ablationem, ne uideretur eum a notitia apostolorum abstulisse, cum innocentiam gentium adduxit ut determinet, addit: Dico abstulit eum de gregibus ouium, scilicet accepit eum de hoc quod erat post fetantes, id est regens doctrina sua apostolos a similitudine pastoris qui regit oues post eas incedens. Dicuntur quidem apostoli congrue fetantes, eo quod fetus Deo faciunt, dum fidelis filios Deo per doctrinam pariunt. Quod est dicere: Cum ipse in notitia esset paucorum fidelium, inde eum accepit, id est in cognitionem gentium et dominationem protelauit. Cum uocat illos quos prius regebat fetantes, innuit quoniam eos non deseruit. Iniustum  enim esset, cum fetantes essent, eum eos deserere. Dico quod Dauid elegit pascere, scilicet, id est ad pascendum doctrina et exemplo, Iacob seruum suum, id est gentilem populum fortem contra uitia luctatorem, 318 et in omnibus ei obedientem. Per Iacob quidem illi designantur, qui adhuc in actiua sunt uita uiriliter luctantes. Et pascere Isrel hereditatem scilicet suam usquequaque, id est perfectos contemplationi uacantes: quia iam sunt hereditaria possessio Domini. Dico quod elegit eum ut Iacob et Isrel pasceret. Et ipse pauit eos in innocentia, id est in exemplo innocentie cordis sui et deduxit eos de bono in melius in intellectibus manuum suarum, id est in exemplo operum suorum: que non temere fecit, sed rationabilibus intellectibus. Quod  est dicere: Fecit eos sibi conformes in innocentia, et intellectibus rationabilibus, unde procederent bona opera, que per manus designantur, eo quod manibus operemur.



IN PSALMUM LXXuIII.

Titulus septuagesimi octaui. Psalmus Asaph. Quod sic exponitur: Psalmus iste est Asaph, id est fidelis congregationis martyrum, uidentium persecutionem Ecclesie maximam compassiue dolentium, quedam Ecclesie membra debilia per timorem tribulationum ab impiis incorporari; quedam uero fortissima quia cedere nolunt infidelibus interfici, et eorum sanguinem uiliter ut aquam effundi, et morticina eorum inhumane bestiis et uolatilibus tradi.  Unde fideles opprobrium sunt uicinis, et illusio inimicis. Orat etiam fidelium collectio ne Deus eos permittat causa peccatorum suorum in tribulationibus deficere, ut aliis det exemplum orandi, ne deficiant in tribulatione. Concessiue etiam agit de quorumdam aduersariorum suorum damnatione perdendorum, et de salute quorumdam orat saluandorum. Hoc autem quod Ecclesie tribulationem ostendit, ea utilitate facit, ut posteros instruat, si eis tribulationes pro Christo inferantur, non debere grauiter ferre, cum hoc idem audiant fideles primitiuos pertulisse.

Deus, uenerunt gentes, id est gentiliter uiuentes siue Iudei siue Gentiles, scilicet nationes impie et crudelissime uenerunt impetu barbarico in hereditatem  tuam in Ecclesiam scilicet. Et quia non determinauerat ad quid in Ecclesiam uenissent, ne putaretur ad bonum eos in eam uenisse, ostendit quid in ea uenientes effecerunt cum addit: Dico uenerunt, et uenientes polluerunt conformando sibi quosdam, qui erant prius sanctum templum tuum. Et interficiendo fortiores, posuerunt Hierusalem, id est Ecclesiam in custodiam, id est in similitudinem custodie pomorum, scilicet in similitudinem cuiuslibet uilissimi tugurii siti in pomeriis, in quo solent manere custodes, qui poma custodiunt antequam colligantur; quibus collectis, tugurium illud deseritur. Sic et Ecclesia collectis multis fidelibus per mortem deserta fit et uilis. Non solum autem Hierusalem desertam fecerunt per mortem fortissimorum  fidelium; sed etiam quod ualde inhumanum est, posuerunt morticina, id est mortua corpora seruorum tuorum, que crudeliter interfecerunt, escas uolatilibus celi, et carnes sanctorum tuorum pro te occisorum, escas bestiis terre. Quod est dicere: Non solummodo crudeliter eos occiderunt, sed quod crudelius est, eos occisos in corpore, uolatilibus et bestiis ad comedendum posuerunt. Non dicit uolatilibus celi et bestiis terre ad differentiam; sed cum addit celi et terre, notat eorum intentionem seuissimam scilicet quod ad hoc eis morticina exponebant, non solummodo ut inde reficerentur; sed ut ea frustratim per terram et erem dispergerent, ne a Christianis colligerentur. Et nullum respectum damni aut misericordie in eorum morte  reputauerunt; sed effuderunt sanguinem eorum uiriliter, et sine respectu damni alicuius, tanquam aquam in cuius effusione neque misericordia aliquis mouetur, neque damnum aliquod reputatur. Et non in 319 uno solo loco eorum sanguinem effuderunt, sed et in circuitu Hierusalem, id est circuitu totius mundi, ubicunque est Hierusalem, id est Ecclesia. Quod est dicere: Ubique terrarum effuderunt, quia ubique terrarum dilatata est Ecclesia. Et non paucos occiderunt, sed tot quot non erat fidelium conuentus superstes qui sepeliret, id est non supererant tot fidelium, qui sufficere possent ad sepeliendum corpora occisorum.

Et sic uiliter et sine ultione manifesta, tuos permittis  interfici; nos residui et superstites, facti sumus opprobrium, id est causa opprobrii uicinis nostris, id est illis qui iamiam ad fidem exemplo nostri accedere uolebant, scilicet eis opprobrium est quod unquam nobis conformari uoluerunt. Et his qui sunt in circuitu nostro id est qui sunt in elongatione, infideles usquequaque et ad fidem nullatenus accedere uolentes, facti sumus subsannatio per gestum nasi, ut corrugent nares ad derisionem nostri; et illusio per uerba, ut contumeliosa uerba in nos euomant. Quod est dicere: Derident nos et gestu et uerbis. Subsannare, est nasum ex alicuius despectu corrugare.

Ut uero postea soluat; ex nimia compassione, sic questionem facit: Dico quod sic uiliter nos permittis affligi, et in hoc uideris iratus. Et usquequo, Domine,  irasceris, id est usque ad quem modum erit hec ira tua in nobis? Quod est dicere: Ad quid deueniet in nobis hec ira? Irascerisne in finem, id est ex toto, ut penitus nos perdas? Sequitur solutio sic: uere non irasceris in finem, sed zelus tuus, id est hec persecutio, que non est zelus, scilicet uidetur zelus, cum tamen sit summa misericordia, accendetur in nobis uelut ignis, id est ad similitudinem ignis, scilicet sicut ignis auro adhibitus, sordes si que in eo sunt expiat, et ei nitorem subministrat; sic et ignis tribulationum in nobis non ad incommodum nostrum accensus, sordes peccaminum delebit, et glorie nito rem precipuum donabit. Agit autem concessiue de quorumdam infidelium damnatione, cum addit: Dico quod morticina seruorum tuorum exposuerunt bestiis  et uolatilibus, et sanguinem eorum effuderunt tanquam aquam. Et quia hec fecerunt: Effunde iram tuam in gentes, que te non nouerunt; ac si diceret: uindictam tuam iam interius in eos fudisti, excecando in anima; concedo quoque ut eam effundas, id est exterius fundas in corpora in futuro, mittendo corpus et animam in gehennam ignis. Et ideo effunde, quia te non nouerunt, id est predicatione nostra ad tui notitiam uenire neglexerunt. Et in regna gentium effunde iram, que nomen tuum non inuocauerunt. Regna et gentes pro eodem hic habet, sed aliam causam addit, quare super eos ira effundatur, scilicet quia non inuocauerunt, id est quia nomen Dei, quod est Dominus, inuocare neglexerunt.

Et ideo adhuc effunde, quia comederunt Iacob, id  est deuorauerunt fideles qui erant luctatores tui, partem, ut diximus, sui conformitate polluendo, reliquos autem occidendo. Et comedendo Iacob, locum eius desolauerunt, id est illos qui uoluerunt in loco eius ad fidem succedere desolauerunt, perterrendo eos morte ipsius Iacob. uel locum eius desolauerunt, Ecclesiam scilicet in qua secundum unitatem fidei et caritatis concorditer manebant, eius morte desolatam fecerunt. Pro seipsis autem, orant sic: De gentibus concedimus ut ira tua in eas effundatur. Pro nobis uero rogamus, ut nos pro iniquitatibus nostris antiquis deficere non patiaris. Ne memineris iniquitatum nostrarum antiquarum, quia in baptismate remisse sunt, scilicet quia postea in eas partim recidimus,  non ipsas a nobis usque ad nouissimum quadrantem exigas , et pro his deficere permittas. uel iniquitatum antiquarum quas patres nostri commiserunt, que tamen nostre sunt cum earum participes fiamus. Aliter enim non oporteret de eis timere, nisi conscii essemus nos easdem participare. Filius enim non portabit iniquitatem patris, si eidem iniquitati assensum non adhibuerit. uel iniquitatum antiquarum, id est iam longo tempore preteritarum, post baptisma tamen factarum. Dico ne memineris iniquitatum; sed 320 cito anticipent nos misericordie, id est miserationes tue, scilicet beneficia misericordie tue. Quod est dicere: Antequam ad defectum ex debilitate ueniamus, citissime subueniant nobis auxilia misericordie tue. Et necesse  est ut anticipent, quia per peccatum Ade facti sumus nimis pauperes, scilicet cum prius pauperes essemus, id est insufficientes per nos, nimis pauperes facti sumus, id est nimis insufficientes et debiles. Ergo quia sumus nimis pauperes, o Deus salutaris, id est Saluator noster per mortem crucis, adiuua nos ad inimicos deuincendos et incorporandos: et libera nos, ne uincamur. Et hoc non propter merita nostra: sed propter gloriam nominis tui, scilicet, ut nomen tuum inde glorificetur. Et ne a presentibus peccatis impediamur, propitius esto peccatis nostris, presentibus indulgendo: propter nomen tuum, ut hac occasione magnificetur nomen tuum. Et ideo libera ne cedamus, ne forte dicant in gentibus, id est ne gentes dicant hoc quod stultum et fortuitum esset,  scilicet ne dicant: Ubi est Deus eorum? ac si dicat: Ipsi Christiani iactabant se Deum habere, qui eos firmos et constantes faceret, ne cederent. Et ubi est modo? uel nusquam est; uel si usquam est, impotens est. Orat quoque pro parte saluandorum, sic: Oramus ut liberes.

Et hoc etiam oramus ut ultio sanguinis seruorum tuorum qui effusus est. Ultio dico facienda a te in nationibus gentium innotescat, id est aperta fiat existens coram oculis nostris, id est manifestam in eis altionem exerce, quam oculis uideamus. Et ut hec altio coram oculis nostris innotescat, intreat ad hoc ut sit in conspectu tuo, id est in beneplacentia tua gemitus compeditorum, scilicet orationes quas cum  gemitibus pro hac ultione fundimus, qui sumus compediti tui, scilicet uincti compede preceptorum tuorum, uel uincti pro te compede tribulationum. Exponit autem ipsam ultionem, cum addit: Dico ultio innotescat; que ultio quidem sit hec. Ipsas gentes factas filios spiritales mortificatorum posside: ac si dicat: Fac ut ipse filii nostri fiant: per nostram predicationem acquisite, qui pro te mortificamur in carne, iugi tribulatione. Et post eas posside, id est tibi subde et rege. Et hoc fac secundum magnitudinem brachii tui, id est secundum magnitudinem magne fortitudinis tue, scilicet quod fortis et potens es ad hoc agendum. Hoc autem quod Deus eos possidebit uocat ultionem, cum utile sit eis, et ultio non soleat accipi nisi in malum; sed per similitudinem  dicitur ultio. Sicut enim uictor de hoste superato a se, hanc ultionem sepius accipit, quod ducit eum post se ad libitum suum, et uinculis nectit; sic et Deus illos qui sibi prius male agendo repugnant, per predicatores deuictos sui sequaces efficit, et uinculo preceptorum suorum nectit.

Dico posside, et quia ipse nobis opprobria inferendo tibi improperant, illis factis uicinis nostris accedendo ad fidem, redde in sinu, id est in corde eorum septuplum improperiorum ipsorum: quod, id est eo quod exprobrauerunt tibi, Domine, nobis opprobrium inferendo. Quod est dicere: Quia nobis improperando tibi quoque exprobrauerunt, fac eas nobis per fidem uicinas, et pro improperio eorum nobis et tibi facto, redde eis hic premium, scilicet  septies maius improperium in corde eorum quam nobis improperauerint. Et hoc est ac si dicat: Fac ut septies tantum sibi improperent quantum nobis improperauerint, quod de hoc nobis improperauerunt in corde gementes. Per septenarium quippe numerum, multiplicitatem improperationis, quam sibi facere debent, ostendit. Siue per septenarium septiformis accipitur gratia, qua imbuti sibi quod male egerunt multipliciter improperabunt. Dicitur autem cor sinus, eo quod ad modum sinus secretum sit et latens. Dico redde eis improperium ipsorum. Nos autem si hoc feceris existentes populus tuus, et, ut magis dicam, existentes oues pascue tue, quas, scilicet doctrina pascis et sapientia interiori, confitebimur tibi in seculum, id est laudabimus te et ore,  et corde, et 321 opere, quandiu seculum hoc erit. Et etiam annuntiabimus laudem tuam, et in generatione huius mundi: et eundo usque in generationem futuram, quando corpora nostra regenerabuntur. Quod est dicere: Et hic laudabimus te, et in futuro annuntiabimus laudem tuam, id est annuntiabimus infidelibus qui hic te negligunt, te laudabilem esse, per magnitudinem glorificationis nostre.



IN PSALMUM LXXIX.

Titulus septuagesimi noni. In finem pro his qui commutantur testimonium Asaph. Psalmus pro Assyriis. Quod sic exponitur: Iste psalmus est agens pro his qui immutantur in finem, id est et Iudeorum et gentium utilitate, qui scilicet Iudei et gentes  immutabuntur de uetustate in nouitatem. Et hoc in finem, id est in perfectionem: hic scilicet commutabuntur ex parte, secundum uirtutum honestatem; et in futuro secundum glorie perfectam accumulationem. uel in finem, id est in Christum commutabuntur scilicet in conformitatem eius redacti, qui finis est prophetie et legis. Et est etiam iste psalmus agens pro Assyriis, id est pro utilitate Assyriorum, Iudeorum scilicet qui dicunt se Assyrios esse cum non sint, scilicet dicunt se dirigentes esse in lege, cum potius ibi sint distorquentes. Et est psalmus iste testimonium Asaph et fidelis et infidelis. Fidelis quidem Asaph est testimonium credulitatis eius, scilicet quia bene credit salutem esse per Christum, cum dicit: Ostende faciem tuam et  salui erimus. Infidelis quidem Asaph hoc modo est testimonium, ut eam conuincat errare de hoc quod Christum negat esse saluatorem, cum aperte ostendat destructionem Iudaici populi Christi contemporanei, que eis contigit, eo quod ipsum Christum, Saluatorem esse negauerunt. Hanc igitur destructionem ostendit, ubi dicit: Destruxisti maceriam eius, etc. Et bene dicitur agere pro his qui immutabuntur, et pro Assyriis. Collectio namque fidelium longe ante Christi tempus existens; uel illa que circa tempus eius existens, eum uidere meruit, ut Simeon iustus et Nathanahel, et ceteri plures introducitur in hoc psalmo, ex nimia affectione aduentus Christi qui nimium ipsi differtur suspirans et orans ut Deus Pater mittens eum quem missurus  est, per ipsius aduentum conuertat et saluet omnes in tempore gratia saluandos, tam gentes quam Iudeos. Orat quoque pro parte Iudeorum in fine saluandorum, et ostendit destructionem Hierusalem, quia uisitationis sue tempus non cognouit. Hoc autem ideo facit, ut ostendendo quantum habuerit Christi aduentus desiderium, et etiam ostendendo perditionem eorum, qui eum uenerari neglexerunt, ad ipsius uenerationem nos proniores reddat.

Qui regis Isrel intende. Quod est dicere: O Deus Pater qui regis Isrel scilicet fideles de Iudeis deducendo de uirtute in uirtutem, oramus intende, id est intentum te fac in ipsius Isrel regimine. Et tu qui deducis Ioseph, id est deduces populum gentilem conuertendum de bono in melius, qui erit Ioseph,  id est augmentatus, intende, id est intentum te fac ad Ioseph deducendum, ac si dicat: Quia te potentem esse cognoscimus, ad Isrel regendum et Ioseph augmentandum, et hoc spiritu prophetico preuidemus, quod hoc utrumque facies, oramus ut festines ad intense regendum et deducendum. Dico quod Ioseph deduces. Ioseph dico, ut ouem, id est utpote ouem quem scilicet ex cane mansuetum facis ut ouem dico, intende, et hoc modo uidelicet: Tu qui sedes super Cherubim, id est qui perseueranter habitas et dominaris in celestibus spiritus, qui sunt Cherubim, id est pleni scientia tue cognitionis, manifestare, id est manifestum te fac per fidem, coram Ephraim, Beniamim et Manasse, id est coram fidelibus utriusque populi, qui cum modo sint filii adoptiui perditionis  et ire, fient a te Beniamin, id est filii dextere, scilicet filii adoptiui per fidem, qui ad dexteram maiestatis tue collocabuntur in futuro; et cum sint steriles in operibus bonis, facies eos Ephraim, id est in bono fructificantes; et cum sint in terrenis se delectantes, facies eos, Manasse, id est terrena obliuiscentes. Beniamin quippe filii dextere. Ephraim autem 322 fructificatio. Manasses uero obliuio interpretatur; Cherubim autem plenitudo scientie dicitur. Et hoc est ac si dicat: Tu qui iam es in notitia angelorum, in quibus incessanter habitas, manifesta etiam te in notitia fidelium utriusque populi. Per Cherubim autem qui pars sunt celestium spirituum, omnis angelorum  multitudo accipitur. Dico hoc modo intende, ut manifesteris coram fidelibus, et hoc modo etiam intende.

Excita potentiam tuam, id est beneficia significata pridem per miracula potentie tue, ac si dicat: Illa miracula que in priori populo potenter operatus es, eripiendo eos de Aegypto, et interrumpendo mare et petram, et cetera agendo, que cum preterita sint, uidentur esse mortua, excita, id est resuscita, scilicet ad memoriam reduc operando in Ecclesia beneficia abs te eis operata. uel excita potentiam, id est beneficia significantia potentiam tuam pridem operatam. Et hoc modo quidem excita: ueni secundum auxilium ad nos. Et exponit quomodo ueniat, ne locale uenire intelligeremus, sic: Dico  ueni, ita scilicet dico ueni, ut saluos facias nos; et hic a peccatis et in futuro perfecta saluatione; sicut ad priorem populum uenisti, secundum auxilium gratie, ut ab Aegyptiorum seruitute eos saluares. Dico saluos facias nos: et nos, scilicet ante tempus Christi existentes, qui eum non uidebimus, id est eripiendo a tenebris, in quibus post mortem detinebimur pro originali peccato; et fideles nostri conformes, qui in tempore eius erunt, eripiendo a peccatis: utrosque autem et nos, scilicet et eos, salua perfecta saluatione in futuro. Quoniam autem indeterminate dixerat salua nos, ipsam saluationem exponit, sic: Dico, salua. Et hoc modo quidem: O Deus ostende faciem tuam, id est Filium qui facies tua congrue dicitur, eo quod per eum cognosceris,  sicut totus per faciem homo cognoscitur, ac si dicat: Filium tuum qui secundum quod Deus est inuisibilis, fac incarnari; et sic eum hominem factum uisibilem ostende. Et per faciem ostensam conuerte nos, scilicet nos iam tunc mortuos per eum conuerte a tenebris ad lucem; et nobis conformes futuros qui uiui erunt, conuerte a uitiis ad uirtutes, et ab ignorantia ad tui perfectam cognitionem. Et hoc modo salui erimus omnes in futuro, perfecta saluatione.

Ingemit autem fidelium collectio que hic agit, de dilatione exspectationis sue agendo sic: Dico ostende faciam tuam. Et cum ipsius faciei ostensionem differas: o Domine Deus, id est creator uirtutum celestium, quousque irasceris, id est usque ad quantum temporis uideberis iratus nobis non respiciendo  de summa dispositione tua super orationem serui tui, scilicet non complendo quod oramus ut faciem ostendas, qui sumus populus tibi seruiens in omnibus prout possumus: ac si dicat: Quia tantum differs, nobis esse iratus appares. Et cum potens sis ad hoc agendum, Dominus enim es, et Deus celestium uirtutum, inquantum hoc differendo nobis uideberis iratus. Oramus ut faciem ostendas. uerumtamen certi sumus quare nobis non conferes per eum copiam terrenarum deliciarum; sed potius postquam uenerit; nos qui uiuemus et ei adherebimus, cibabis pane lacrymarum. Quod est dicere: Pro eo lacrymas multas patiemur, quibus cibabis nos, id est confirmabis ut pane, quatenus constantiores  efficiamur; sicut pane cibatus confirmatur. Iuxta quod alibi habetur: »Panis cor hominis confirmat .« Et dabis nobis potum, id est gaudium in lacrymis, scilicet ut lacryme nobis sint causa gaudii, quia per eas certi erimus premii; sicut potus uini letitie causa est bibenti. Iuxta quod alibi legitur: »uinum letificat cor hominis .« Dico quod gaudium dabis in lacrymis nobis. In lacrymis dico dandis in mensura, scilicet quas non dabis ultra modum, sed cum mensura, ut potati possimus ne deficiamus, iuxta illud Apostoli: »Fidelis Deus, qui non patietur uos tentari supra id quod potestis .« Quia dixerat lacrymarum, innuit tribulationes eos esse passuros, partem quarum ostendit, addendo sic: Dico quod cibabis  nos pane lacrymarum: et uere lacrymabimur; nam posuisti 323 nos, id est pones in contradictionem uicinis nostris, id est contribulibus nostris, scilicet permittes ut Iudei qui uicini nostri sunt, de eadem gente, contradicant nobis, qui tunc residui erimus, eo quod ipsi adherebimus; et iidem uicini inimici nostri facti, subsannauerunt, id est deriserunt nos pro eo. Et quamuis hec omnia sciamus pro eo nos esse passuros, tamen, tali pacto ut ipse ueniat, pati non formidamus ista; sed oramus, o Deus uirtutum, conuerte nos, ostende faciem tuam et salui erimus. Per hoc autem quod se pro eo pati non formidare dicunt, ut pro eo pati non fugiamus nos instruunt.

Facta oratione, et ostensa nimia affectione sua  de aduentu Christi, ostendere tendit quod detrimentum perpessi sunt Iudei infideles, qui ipsius aduentum neglexerunt. Et ut ostendat dignam hanc eorum perditionem esse, premittit beneficia eis a Deo collata, quorum occasione debuissent aduentum filii Dei non negligere. Seu etiam hac occasione beneficia ista premittit, ut sic postea de Iudeorum perditione conquerendo agat, dicens uideri mirum quia Deus hos, quos adeo diligenter prius, utpote uineam suam, excoluit, sic postea uehementer affligi permiserit, et per hoc auditores ab offensione Dei deterreat; cum Iudeos, quos prius in tantum dilexit, usque adeo, quia eum offenderunt, punitos ostendat. Hoc autem sic dicit: Ostendi faciem tuam, et per eam conuerti, oramus et optamus. Et ut ostendatur  et per eam fiat conuersio, uehementer orandum est. Nam Iudei, qui prius uinea tua, o Deus, in bonis operibus fertiles exstiterunt, postea uero male uiuendo steriles facti sunt, quia faciem illam sibi ostendi per fidem negligent et per eam conuerti, grauiter punientur. Et tamen uineam illam de Aegypto transtulisti, auxilio gratie tue in terram promissionis; et ut ibi secure maneret, eiecisti gentes ab eadem terra, ut in psalmo LXXuII dictum est, et in loco gentium eiectarum plantasti eam, id est firmiter eam statuisti, ut impetu uicinarum nationum dimoueri non posset. uinea sane Dei Iudaicus populus prius dictus est, eo quod ad modum uinee fertilis in bono fuit, et quia Deus eum per prophetarum doctrinam excoluit. Dico quod uineam transtulisti de Aegypto, et in ipsa  translatione dux itineris eius fuisti: et hoc non in abscondito, sed in conspectu eius. Quod est dicere: Adeo aperto ducatu eam duxisti, ut hoc oculis aspiceret, dum nubes eis appareret in die, et columna in nocte . Repetit autem quod dixit plantasti eam, ut addat: Dico quod dux fuisti in conspectu eius, et plantasti radices eius, id est plantasti eam firmiter in terra promissionis; a similitudine arboris, cuius plantatio firmior est, si cum radicibus plantetur, quam si sine radicibus. Et plantata impleuit, id est occupauit ex toto terram promissionis. uel radices dicit principes, eo quod cura sua plebem sustineant, sicut radix arborem; qui firmiter in ea sunt plantati, ne uicinarum gentium  principes eis preualendo inde ipsos expellere possent: quorum plebs sustentata regimine terram impleuit. Siue patres antiquos radices dicit, ex quorum semine filii processerunt, et terram impleuerunt, sicut de radice pullulant rami.

Et adeo terram impleuit, quod etiam operuit montes umbra eius, id est copia eius non solum occupauit planam terram, sed et montana Iudee, que erant ardua loca et inculta, a similitudine uinee densissime, et adeo in altum exscrescentis, quod etiam montes umbra eius operuit; et arbusta eius operuerunt, id est occupauerunt, cedros Dei, cura regiminis sui; id est humiles de ea uinea suffulti fuerunt a plantis, a regibus scilicet et iudicibus, et prophetis, qui fuerunt cedri Dei; sublimes scilicet  adeo facti ut cedri, in sanctitate et sapientia et uirtute, a similitudine uitium, que et arbusta dicuntur; que 324, ut fertiliores sint, a sublimibus arboribus sustentantur, quas operiunt. Non enim, pro sui debilitate, in altum excrescendo se sustinere possent. Ostendit quoque magnitudinem extensionis ipsius uinee, cum addit: Et ipsa uinea, a cedris sustentata, extendit usque ad mare occidentale palmites suos, id est generationes filiorum suorum, que palmites dicuntur, eo quod ex ipsa Iudaica plebe prodierint, sicut ex arbustis uinee palmites prodeunt: et usque ad flumen Euphraten extendit propagines eius. Propagines autem et palmites pro eodem habet. Iuxta quod legitur: »A flumine magno Euphrate usque ad mare occidentale  erunt termini uestri .«

Quia igitur hanc uineam adeo diligenter plantasii, et in tantum dilatasti, et sic cum ea misericorditer egisti; ut quid destruxisti, id est destrues, maceriam eius, id est protectionem tuam ab ea abstulisti, qua muniebatur, sicut a circumposita maceria uinea munitur? Ac si dicat: Cum eam adeo in tempore patrum quos plantasti dilexeris, mirum et conquerendum esse uidetur, et non sine causa precipua futurum, quod sic eam spernes ut protectionem tuam penitus ab ea auferas. Et quia maceriam eius destrues, uindemiant, id est consument eam non solum Christi cultores, sed etiam, quod ei grauius est, omnes qui pretergrediuntur uiam, id est infideles gentiles, scilicet qui transeunt Christum, nolentes  ad eum accedere per doctrinam predicatorum, qui Christus uia est ad uitam. Ostendit autem partem uindemiantium, cum subdit: Dico quod uindemiabunt eam pretergredientes uiam; et uere uindemiabunt: nam exterminabit eam, id est destruet eam aper de silua procedens, uespasianus scilicet, qui ferus erit et immundus sordibus uitiorum, sicut aper ferum animal est et sordidum. uespasianus, scilicet, procedens de Roma, que bene dicta est silua, eo quod inculta fuit doctrina et bestiali feritate plena, ad similitudinem silue, que incultas habet arbores, et ferarum est habitatio. Et ferus singularis depastus est eam: Titus scilicet qui eadem similitudine dicitur singularis, qua et uespasianus  pater eius, depascetur, id est consumet eam: a similitudine herbe que depascendo consumitur. uespasianus siquidem totam Iudeam deuastauit, et multos Iudeorum interfecit, et plures captiuos duxit. Titus autem obsidione Hierusalem cepit et destruxit; et Iudeorum multitudinem maximam interfecit, et reliquos captiuitate dispersit. uel sic uersus iste legitur: Non solum autem gentiles eam consument qui pretergrediuntur uiam, sed etiam exterminabit, id est destruet eam hic in uirtutibus, aper, id est diabolus ferus et sordidus recedens de silua, scilicet de gentibus, que uenient ad fidem, que ab eo nunc occupate, inculte sunt ut silua, et in futuro ferus singularis, diabolus depascetur, id est consumet eam morte eterna; non sic ut ex toto consumatur,  ut non sit, sed ut semper consumendo in tormentis maneat; a similitudine herbe que depascitur et semper manet.

Orat autem pro parte huius uinee in fine mundi conuertende, sic: Conquerimur de hoc quod sic uineam de Aegypto translatam permittes uindemiari et exterminari, et licet sic eam permittas malis meritis suis in parte consumi, oramus tamen, o Deus uirtutum celestium, qui potes complere quod oramus, conuertere de ira ad misericordiam, et hoc modo conuertere: Respice scilicet de celo celorum Christo; et hoc modo de eo respice, scilicet uide, id est uidere fac per fidem; et uisita, id est sana a peccatis uineam istam, secundum partem fide et merito passionis Domini: a similitudine piissimi  medici, qui infirmum uisitat et sanat. uel, respice de celo, id est de altitudine dispositionis tue; et postquam uisitaueris, perfice, id est perfectam fac in uirtutibus eam uineam in parte, quam plantauit, ut dictum est, dextera tua, id est potentia misericordie tue in terra promissionis; et hoc modo perfice, scilicet fundando eam super Filium, id est super fidem et protectionem Christi Filii tui: quem 325 confirmasti, id est innocentia firmum facies; et hoc tibi, id est ad honorem tui. »Fundamentum enim aliud nemo potest ponere preter id quod positum est, quod est Christus ,« super quem quisquis fundatur, firmus est. Dico perfice; et uere perficies: nam ab increpatione  uultus tui, id est per occultam et interiorem increpationem Filii tui, qui uultus tuus est, ut iam satis dictum est, peribunt incensa igni et suffossa, scilicet per hoc quod Filius increpabit eos interius, audiendo doctrinam predicatorum peribunt in eis quecunque erunt incensa, id est corrupta igne concupiscentiarum: et suffossa, id est latenter commissa per timorem. Scilicet in eis peribunt omnia que per incendium praue concupiscentie et per latibulum timoris commiserunt. His namque duobus modis peccatur: aut uoluntate scilicet, aut timore. Per suffossa quidem, peccata que per timorem fiunt conuenienter designantur, eo quod latenter committantur. Res quippe suffossa latet. Hoc uersu interposito, ad annuntiationem salutis reliquiarum illius uinee,  ad orationem reuertitur sic: Dico quod incensa et suffossa peribunt, per increpationem Filii; et ut hoc sit, o Deus Pater, fiat, id est ueniat manus, id est potentia tua super uirum dextere tue, scilicet super Christum, qui erit uir dextere, id est pietatis, tue - per cuius obedientiam mundo propitiaberis. Quod est dicere: De superna dispositione tua da ei potentiam debellandi diabolum. Quoniam autem per dexteram sepe prosperitas accipitur, congrue per dexteram pietas Dei designatur. Que enim prosperitas maior quam diuine pietatis exhibitio? Exponit autem quis sit ille uir dextere, cum addit: Et, id est fiat manus tua super filium hominis, Christum scilicet, quem confirmasti tibi, ut iam dictum est. Cum dicit, non hominum, sed hominis, id est uirginis,  Iudeorum partem deprimit, qui eum hominem solum ex homine genitum asseruerunt; et si eum confirmaueris, non discedimus a te, id est nostri conformes qui eius temporis erunt, tibi per fidem eius firmiter adherentes, non discedent a te postea, neque metu neque occasione aliqua. Et hanc firmitatem a libero arbitrio non habebunt; sed ideo quia inuocabimus, id est interius in conscientia sua uocabunt nomen tuum, quod est Dominus; scilicet per hoc firmitatem eis conferes, quia non solum ore te Dominum uocabunt, sed et cordis credulitate. Et quia inuocabunt, uiuificabis nos, id est uiuificabis in anima nostri conformes. uel uiuificabis nos in futuro, et in corpore et in anima, uiuificatione eterna. Et ut hoc sit, Domine Deus uirtutum, conuerte nos,  ostende faciem tuam, et salui erimus. Hic uersus ut superius exponitur; qui idcirco ter ponitur, ut personarum Trinitas innuatur. Ac si dicat: Tu, Deus Pater, ostende faciem, et tu, Deus uerbum, ostende faciem, scilicet Dominicum hominem: et tu, Deus Spiritus, ostende faciem. Quia autem dicit Deus uirtutum, pondus habet ac si dicat: Cum sis Deus uirtutum, quis faciem tuam uidere non optaret?



IN PSALMUM LXXX.

Psalmi octogesimi titulus: In finem pro torcularibus, quinta Sabbati, psalmus Asaph. Torcularibus quidem pluraliter ponit pro duabus Ecclesiis, Iudeorum scilicet et gentium; quas in hoc psalmo alloquitur ad exsultandum in uiuificatione spiritus,  et in mortificatione carnis, et ad predicandum aliis aperte utramque admonens. Denotat autem Ecclesiam de Iudeis, ubi ponit quod preceptum in Isrel est; Ecclesiam uero de gentibus, ubi ponit, testimonium in Ioseph. Utraque igitur Ecclesia torcular dicitur, ea similitudine quia, sicut in torculari uinum et acinum, ita in Ecclesia utraque boni et mali continentur. Boni quidem, et secundum sacramentorum participationem, et secundum uirtutes et bonam operationem, Ecclesie pars sunt; mali uero tantummodo secundum sacramentorum participationem, quia uidelicet baptizantur et corpore Dominico communicantur. Bonos ergo utriusque Ecclesie in huius psalmi principio fidelis Asaph post aduentum Christi ad exsultandum in psalmo et cithara et buccina adhortatur,  in propria persona ad eos agens. Ceterum 326 postea, ut terribilior: et auctorizabilior sit admonitio, ad malos agentem Deum introduxit, ipsos malos ad obediendum sibi adhortantem, et beneficia que iam eis contulit pretendentem, quorum occasione sibi eos obedire decet; ostendentem quoque quid continget sibi non obedientibus, quid uero obedientibus. Unde bene in titulo ponitur pro torcularibus, id est pro utilitate Ecclesiarum, quas hic alloquitur. uerba uero huius tituli sic adaptantur: Psalmus iste est Asaph, id est Synagoge fidelis pro torcularibus agens iste psalmus: torcularibus dico significatis per negotium quod contingit in quinta Sabbati. Quinta namque die creauit Deus ex aqua uolatilia , ad Ecclesie figuram.  Ita namque filios Ecclesie ex aqua baptismi recreat, quos omnes sublimes in innocentia in baptismate facit ad modum uolatilium, licet ipsi postea se per uitia deiiciant. Idcirco itaque addit quinta Sabbati, ut determinet que torcularia hic accipiat, illa scilicet que designata sunt per negotium quod contigit quinta Sabbati, id est utramque Ecclesiam. Dico quod psalmus iste est Asaph. Asaph dico adhortantis ipsa torcularia in finem, id est in perfectionem bonitatis, partim quidem in sui persona adhortantis, partim autem in persona Dei; uel adhortantis in finem, id est in conformitatem Christi finis prophetie et legis, scilicet ut exemplo eius exsultent in psalmo, et cithara, et buccina.

Exsultate Deo adiutori nostro. Ac si dicat: uos  boni Ecclesie utriusque filii, nolite in terrenis exsultare, sed potius ad honorem Dei exsultate, in his uidelicet que ad Deum pertinent. Et nolite timere, cum sitis per uos insufficientes ad exsultandum; nam ipse est adiutor noster, qui uos ad exsultandum adiuuabit. Et non parum exsultetis; sed iubilate, id est intentione interioris letitie, que uerbis non potest explicari, iubilate Deo Iacob, scilicet Deo cui iubilandum est, qui Deus est non segnium, sed Iacob, id est uiriliter luctantium, scilicet quem Iacob Deum reputat, quicunque neget, et qui Deus uester erit, si Iacob fueritis. Et ecce in quibus hortor uos exsultare; scilicet exsultanter sumite a Deo psalmum, quem per uos habere non potestis, scilicet spiritus  uiuificationem in innocentia et uirtutibus que a superiori Dei clementia dantur, ideoque per psalmum accipiuntur. Psalmus enim est melos quod fit in psalterio, ex superiori resonans. Et ut psalmum sumere mereamini, date Deo tympanum, id est carnis mortificationem, que per tympanum merito accipitur, quod corio mortui animalis superuestitur. Quod est dicere: Ad honorem Dei mortificate carnem ieiuniis et uigiliis; nam psalterium, id est spiritus uiuificatus, est iucundum Deo, id est ualde delectabile, cum cithara, id est cum mortificatione carnis, que per citharam intelligitur, que ex inferiori sonat. Ac si diceret: Iucundum est Deo ut mortificando carnem spiritus uester uiuificetur; ideoque in hoc decet uos exsultare; et exsultanter  quoque buccinate tuba, id est resonate aperta predicatione, que per tubam designatur, eo quod tube sonitus sit manifestus. uos dico existentes in neomenia, id est in renouatione lune, scilicet in renouatione humanitatis uestre per baptismum; que bene luna dicitur, eo quod multis anxietatibus sepius ad modum lune deficiat. Quod est dicere: Cum iam per baptismum humanitas uestra renouata sit, que per Adam in uetustatem deciderat, hanc renouationem non renouatis aperte predicate, ut ad hanc accedant. Quod presignatum est priori populo, qui in renouatione lune septimi mensis tuba clangere precipiebatur. Neomenia quippe, lune renouatio, interpretatur. Dico quod iam estis in neomenia scilicet in insigni die, id est in nobilissima claritate solemnitatis,  id est feriationis uestre. Quod est dicere: Que neomenia uestra nichil aliud est, quam nobilissima et precipua claritas fidei et intelligentie, per quam ab omni opere malo feriatis. Quod per Iudeos prefiguratum est, qui in insigni et solemni die neomenie feriabant ab omni seruili opere. Dico exsultate, psalmum sumendo, et tympanum dando et buccinando.

327 Et hoc complere decet uos, quia preceptum in Isrel est, id est in Ecclesia de Iudeis, que iure dicitur Isrel, eo quod sublimior in contemplatione Dei sit, quam Ecclesia ex gentibus; et hoc preceptum est iudicium, id est iustum. Iudicium quippe dicitur, quasi iure dictum. Unde quoties alicubi iudicium ponitur, neque falsum uel aliquid tale additur. idem est ac si iustum poneretur. Et hoc preceptum  iustum Deo Iacob, id est strenue luctantium, est ascribendum. Ac si diceret: Si ab apostolis uel a ceteris prelatis esset preceptum, esset utique faciendum. Quanto magis ergo cum a Deo Iacob precipiatur? Non solum autem est in Isrel preceptum, sed et illud testimonium, id est illud preceptum quod testatur obedientibus salutem, et non obedientibus mortem posuit Deus in Ioseph, id est firmiter statuit in Ecclesia gentilis populi, qui Ioseph dicitur, eo quod sit ad augmentum additus. Ioseph quippe augmentum interpretatur. Et tunc quidem cum per fidem et baptismatis ablutionem exiret de terra Aegypti, id est de terrenitate afflictionis et tenebrarum ignorantie, audiuit ab inspiranti interius  sapientia, hanc linguam quam non nouerat, scilicet hoc preceptum quod non ulterius audiuerat. Quia lingua precipitur, lingua pro precepto ponitur. Ac si dicat: Dum in Aegypto afflictionis et ignorantie fuit, nunquam ut exsultaret in psalmo et tympano et tuba ei preceptum fuit, sed postquam Aegyptum exiit, hoc a Domino preceptum accepit. Quod equidem per Iudaicum populum preostensum est, qui, dum in Aegypto fuit, nunquam a Domino legem accepit. Ast ubi, Aegyptum exiens, Rubrum mare transiit, lex ei a Domino data est. Aegyptus sane, afflictio uel tenebre dicitur. Per hoc igitur instruimur, nulli preceptum hoc esse predicandum, donec, Aegyptum relinquendo, baptismatis unda sit renatus. Dico dum exiret de terra Aegypti; et necesse erat ut inde eum  exire faceret, nam per hunc exitum diuertit dorsum, id est conscientiam eius ab oneribus peccatorum; scilicet cum, in Aegypto infidelitatis existens, peccatorum, sarcinis premeretur eius conscientia, ad similitudinem dorsi quod grauatur mole nimia, Aegyptum exiens, ab oneribus illis per baptismi regenerationem liberatus est. Quod per populum Isrel premonstratum est, qui, Aegyptum exiens, et mare Rubrum transiens a pondere seruitutis Aegyptiorum ereptus est. Oportuit autem ut ab oneribus dorsum eius diuerteret; nam dum in Aegypto fuit gentilis populus, manus, id est opera eius seruierunt diabolo in cophino, id est in impletione cophini, scilicet in hoc quod seipsos, qui cophinus erant diaboli, paleis et luto implebant, id est malis operibus; que bene dicuntur palee  et lutum, eo quod sordida sunt ad modum luti, et habilia ad comburendum eterno igne more palearum; ex quibus paleis et luto, semetipsos diaboli ciuitatem edificarent. Hoc autem in Isrelitico populo contigit ad figuram, qui, in Aegypto manens, in cophino Pharaoni seruiuit, implendo uidelicet cophinos paleis et luto, et dorso deferens, ut, la eribus ex his factis, inde Pharaoni ciuitatem construeret.

Exhortatione itaque ad malos facta, malos etiam adhortantem Deum sic introducit: Dico quod Deus posuit illud testimonium in Ioseph, Deus, dico sic, adhortans uos, o peruersi utriusque Ecclesie filii. Audi, populus meus, id est tu peruersorum collectio, que populus meus esse deberes, cum in baptismate obedientiam mihi promiseris, audi quod precipio,  sic scilicet audi ut assentias Et sic me quidem audire debes, cum hec beneficia tibi contulerim: scilicet inuocasti, id est orasti me iam ad fidem conuersa in die, id est in tempore tribulationis ante baptisma, scilicet cum iam notitiam haberes fidei, et tamen pro peccatorum conscientia interius tribulationem nimiam patereris, ut ex hac tribulatione te liberarem; et liberaui te ab ea. Et postea exaudiui te orantem in abscondito tempestatis, id est in tempore abscondite tribulationis; scilicet, cum post baptismum occulta suggestio suboriens ex praua consuetudine preteritorum uitiorum, interius et inuisibiliter, ad modum seuissime 328 tempestatis inquietaret, et ad eadem uitia reflectere conaretur, ut inde te eriperem  orasti, ne tibi preualeret, et a me exauditus es. Quia uero non determinauerat quomodo eum a priori tribulatione, scilicet a peccatorum conscientia liberauerit, determinat hoc, cum addit: Antea quam de abscondito tempestatis te liberarem, probaui te apud aquam Contradictionis, id est te probum et mundum a peccatis feci in aqua Contradictionis, scilicet in aqua baptismatis, cui male uiuendo contradicis, non agens quod in ea mihi promisisti, et faciens irritam peccando iterum gratiam remissionis quam in ea percepisti. Ergo quia hec beneficia tibi contuli, audi me secundum assensum, tu qui debes esse populus meus, et contestabor te, id est certum te faciam testimonio auxilii mei, o Isrel, tu popule, qui Isrel esse debes. uel contestabor te, id est testimonio Scripturarum  comprobabo tibi quatenus, si audieris me sic ut assentias, non erit in te Deus recens, neque adorabis, id est ueneraberis Deum alienum, scilicet non habebis in te uitium aliquod, quod adorando, id est obediendo et ipsi satisfaciendo, Deum tibi facias; quod recens quidem est, et a ratione tua alienum. Quod est ac si dicat: Si mihi assensum adhibueris, adiuuabo te, ne uitium aliquod tibi dominetur, quod ut Deum adores et excolas. Et uere alienum est ut alium colas et adores preter me.

Ego enim solus, qui tibi loquor, sum Dominus Deus tuus, qui eduxi te de terra Aegypti, scilicet de terrenitate afflictionis et tenebrarum, in quam per Adam deueneras. Ergo quia tantum beneficium tibi impendi, dilata os tuum, id est amplifica bene desiderando  cor tuum, et implebo illud uirtutibus, a similitudine pulli esurientis, qui dilatat os ut a a parente cibo repleatur. Cibus quippe anime, uirtutes sunt. Quasi dicat: Non solummodo uitia fugias, sed etiam nimis uirtutes desidera, quibus a me repleberis. Exhortatione ad malos facta, quoniam uidet eos eam non suscepturos, apostropham ad auditores facit, ostendens quid inde malis eueniet, quoniam inobedientes sunt, et quid etiam assecuti fuissent, si obedientes exstitissent. Et hoc ideo facit, ut ipsos auditores et inobedientium damnationem ostendendo ab inobedientia retrahat, et eorumdem utilitatem narrando, quam habuissent si obedientes exstitissent, ad obedientiam attrahat. Dixi, o auditores, quod si populus meus audierit me, non erit in eo Deus recens. Et populus meus  non audiuit assentiendo uocem meam, quam ipsi feci, non uerbis, sed occulta inspiratione, dans ei rationem per quam a se uitia remota non coleret. Que quidem colit et adorat, quod alienum est. Et dixi ut dilataret bene desiderando os cordis, ut uirtutibus illud adimplerem, et Isrel non intendit, id est non fecit intentionem mihi, ut os intense dilataret sicut precepi; et ideo dimisi eos qui Isrel esse deberent, et uoluerunt secundum desideria cordis eorum ire. Ac si dicat: Prius eos cercui piis uerberibus, ne per illi cita desideria diffluerent. Sed quia uidi hanc castigationem infructuosam esse, dimisi eos ire secundum quod prauum cor eorum desiderabat. Et quia dimisi. non ulterius eos cercens, ibunt de malo in peius, per  sistentes in adinuentionibus suis, id est in malis operibus que ipsi adinuenerunt, non ex Deo habuerunt.

Ceterum si ille qui populus meus esse deberet, audisset me per assensum, ut Deum alienum non adorasset, scilicet uitio nulli deseruisset, et qui Isrel esse deberet, si in uiis, id est in preceptis meis ambulasset, non motu corporis, sed desiderio animi, scilicet ut os cordis dilatasset, et uirtutes a me sibi dari desiderasset, pro nichilo, id est leuiter, sine labore, quod mihi quidem esset pro nichilo, inimicos eorum interiores humiliassem, scilicet, uitiorum eis dominantium potestatem depressissem et euacuassem, ne non eis insultarent. Dico humiliassem, et hoc forsitan, non quidem forsitan quantum ad me qui omnipotens sum, sed quantum ad eorum dubitationem; dubitant enim  an hoc possem facere. Et misissem super 329 tribulantes eos, scilicet super uitia, manum meam, scilicet potentiam depressionis mee. Idem autem est, inimicos eorum humiliassem, et super tribulantes misissem manum meam. Sed dum dicit tribulantes, notat aliud ad exsecrationem uitiorum, scilicet quod non solummodo inimicantur, sed et tribulant; unde fugienda sunt.

Notandum quod cum Christum introducit ad malos agentem, quos tamen scit castigationem suam non suscepturos, et eis compatientem, instruit quod malis compati debemus; et licet adhortationem spernant, tamen eos admonere debemus, ut animas nostras saluemus, cum Dominus per prophetam testetur: »Si non annuntiaueris iniquo iniquitatem  suam, sanguinem eius de manu tua requiram .« Postquam Deum ad malos agentem introduxit fidelis Asaph, apostropham ad auditores faciens, ut a conformitate malorum retrahat, ostendit quod iure mali damnantur, quia mendaces in promissione sua sunt. Ostendi, o auditores, quod Dominus malos adhortatus est, dicens: Audi populus, etc.; et inimici Domini, qui populus eius esse deberent, econtrario mentiti sunt, non complentes quod in baptismate promiserunt, scilicet quod, uitiis abiectis, Deo obedirent. Dico quoniam mentiti sunt, et hoc ei, id est ita quod ipse mendacium eorum non ignorat, sed ei apertum est. Et ideo tempus ultionis eorum erit in secula eterna, post hoc seculum uentura; uel tempus, id est defectus eorum in tormentis, erit  usque in secula eterna. Tempus pro defectu ponitur, quia tempus defectorium est et cito transitorium. Et merito deficient in secula; nam illi nolunt obedire, cum hec eis beneficia contulerit scilicet. Et cibauit eos ex adipe frumenti, id est ex frumento animas impinguante, scilicet ex sacramento corporis sui, quod animas impinguat, ut frumentum corpora, et saturauit illos melle procedente de petra, scilicet, de dulcedine sapientie, de Christo uidelicet, qui petra firmissima est, prodeunte.



IN PSALMUM LXXXI.

Titulus octogesimi primi: Psalmus Asaph. Non quod hic Asaph loquatur, sed quia Propheta increpatiue agens ad infidelem Asaph, id est collectionem que non cognouit tempus uisitationis sue, Christum,  quem hominem purum mentita est, Deum esse confirmat. Adhortatur quoque maiores ad bene de eo iudicandum, et minores ad eum eripiendum; et per hoc nos instruit, etiam non saluandos pietatis studio corrigere; cum illos quos preuidet a peccato non esse reuocandos, ex nimia tamen affectione conatur a peccato, castigando, retrahere. Agit quoque de iusta infidelis Asaph perditione, et de gentium ad fidem conuersione.

Deus stetit in Synagoga deorum. Quasi dicat: uos increduli Iudei, Christum purum hominem esse dicetis, sed ipse stabit Deus in Synagoga deorum, id est constabit Synagoge fidelium, quos ipse deos faciet per gratiam, eum Deum esse, non hominem  purum. Et non erit Deus per gratiam, sicut ceteri homines fideles, licet homo sit. In medio autem, id est sed ipse stans in medio, id est in aperto, scilicet existens homo uisibilis, diiudicat deos, id est discernet fideles per eum deificatos, secundum diuersa dona spiritus que eis distribuet, et secundum diuersa, ut alios quidem euangelistas, alios alterius modi prelatos faciat. Et per hoc innuit quod Deus erit naturaliter. Non enim Deos discernere posset, nisi in natura Deus existeret. Ergo quia Deus erit, et adeo potens quod deos iudicabit, o principes Iudeorum, usquequo iudicatis, id est iudicabitis, iniquitatem? ac si dicat: Iudicauistis iniquitatem in interfectione prophetarum, et usquequo, id est usque ad quem modum iudicabitis iniquitatem? iudicabitis adeo iniquitatem,  ut eum qui fidelium Deus est dignum morte iudicetis? Et uos, minores, usquequo sumitis facies peccatorum, id est usque ad quem modum sumetis conformitatem principum, antonomastice peccatorum? Ac si dicat: Conformes effecti fuistis principum 330 in consentiendo eorum iudicio de nece prophetarum, eritis etiam conformes in consentiendo eis de morte Christi? Nolite, uos principes, iniquitatem iudicare, sed iudicate egeno et pupillo, id est iudicium iustum facite ad honorem Christi, qui pro uobis erit egenus , et pupillus, id est humilis et sine adiutorio, ut pupillus. Exponit autem quomodo ei iudicent, cum subiungit: Dico iudicate, et hoc modo quidem iudicate: scilicet iustificate humilem et pauperem, id est  non peccatorem; sed iustum eum reputate, qui pro uobis pauper et humilis esse non negliget. Humilis hic idem est quod et pupillus, et pauper idem quod egenus. Quia si principes, nolentes eum iustificare, maluerint in mortem condemnare, uos saltem, plebs, eripite ui quadam ipsum pro uobis pauperem; et si ui non facitis hoc, liberate uel pretio uel aliquo alio modo illum egenum de manu peccatoris, scilicet potestate collectionis principum, qui peccatores sunt antonomastice, ne facultatem habeant dandi eum in mortem.

Ostendit autem ad auditorum correctionem eorum incredulitatis obstinationem, sic: Ego dico quod ipse Deus stabit, et deos iudicabit. Hoc autem nescierunt, id est nescient minores, incredulitate sua excecandi:  neque intellexerunt, id est neque intelligent hoc principes, qui huiusce rei intellectum habere deberent, inuestigatione et testimonio Scripturarum; et ideo in tenebris ambulant, scilicet in tenebris ignorantie sue Deus eos permittet perseuerare, ut de malo ambulent in peius. In loco uero eorum mouebuntur ad fidem omnia fundamenta terre, id est omnismodi principes terrenorum, qui eos cura sua sustinent, ideoque fundamenta dicuntur. uel mouebuntur ad fidem omnismodi fundamenta terre, id est fundantes spem et desiderium suum in terrenis. Reuertitur autem ad exhortationem suam, cum sic addit: Dico iustificate humilem et pauperem, et utile quidem est hoc facere. Et ipsi nescient neque  intelligent; ego tamen qui Propheta sum, cui credendum est dixi, et dico illis? Dii estis, id est dii eritis uos, minores; deificati scilicet, ut immortales sitis et impassibiles si hoc feceritis. uos autem minores, qui facere negligetis, moriemini morte anime hic, et morte corporis in futuro, decepti a maioribus quibus ignoranter consentietis: sicut homines primi mortui sunt, decepti a diabolo, Adam uidelicet et Eua, qui noluerunt per obedientiam deificari, a qua tamen morte post longum tempus liberandi sunt per Christum, quia penituerunt. Et uos, maiores, quia iniquitatem iudicabitis, cadetis in damnationem, non decepti sed scienter peccantes, sicut diabolus, prius existens unus de principibus spiritibus celi, cecidit in damnationem, non deceptus sed scienter peccans.

 Et ut hoc sit, quod isti moriantur et cadant, et fundamenta terre moueantur ad fidem. Surge, Deus, Christe, a morte, qui resurrecturus es secundum quod homo, et iudica, id est iuste damna terram, terrenos scilicet, id est Iudeos qui te in mortem dabunt timore terre amittende; et ideo surge, quoniam, postquam surrexeris, tu hereditabis in omnibus gentibus, id est omnismodi gentes ad fidem conuerse hereditas tua erunt, Iudeis repulsis. Unde testatur Apostolus: »Contigit cecitas in Isrel ex parte, ut plenitudo gentium intraret .« Totus igitur iste psalmus, in persona Prophete expositus, potest etiam hoc modo legi, si in primo et in ultimo uersu tamen Propheta in sui persona agens, per ceteros sex medios Christum  Iudeos increpantem inducit, ita tamen ut non multum sententia mutetur. Et hoc sic dicitur: Dico quod Deus Christus stabit in Synagoga deorum, et in medio stans deos diiudicabit, dicens ipse Christus: Usquequo uos, maiores, iudicatis iniquitatem? Iudicatis usque in tantum, ut me dignum morte dicatis? Et uos, minores, usquequo facies, id est conformitates, peccatorum maiorum scilicet, sumitis? Sumitis usque intantum, ut eis de morte mea consentiatis, qui iam in morte prophetarum consensistis? 331 nolite uos, maiores, iudicare iniquitatem; sed iudicate illud quod mihi egeno et pupillo pro uobis sit ad honorem, scilicet iustificate, id est iustum reputate me humilem et pauperem. Quod si facere noluerint maiores, uos, minores, eripite ui me pauperem;  etsi non ui, liberate uel pretio uel quolibet modo me egenum de manu peccatoris populi principum. Facit apostropham ad auditores, ut eorum maiorum et minorum duritiam ostendat, sic: Dixi minoribus: usquequo sumitis facies? et eripite me de manu peccatoris; et ipsi nescierunt, quod eis dixi scilicet, sed male fecerunt. Et dixi maioribus, usquequo iudicatis iniquitatem? neque ipsi intellexerunt se iudicare iniquitatem, cum hoc inuestigatione Scripturarum intelligere deberent. Ideoque in tenebris ignorantie ambulant, id est perseuerant, ut magis et magis excecentur; et in loco eorum mouebuntur ad fidem omnia fundamenta terre. Hoc, ut superius, dupliciter exponitur: Et quia fundamenta ad fidem  mouebuntur, ego, qui Deus et omnipotens sum, cuius uelle est facere, dixi, id est cum Patre disposui, uos fundamenta, quia ad fidem mouebimini; estis dii, id est eritis immortales et impassibiles, ut dii, et eritis omnes per me adoptiui filii Excelsi, id est Patris omnipotentis. uos autem, minores de Iudeis, quia nescientes estis, moriemini in eternum, existentes scilicet sicut homines, id est Adam et Eua, uidelicet a maioribus decepti, sicut Adam et Eua decepti sunt a diabolo; et uos, maiores, a nullo decepti cadetis de hac prosperitate in qua floretis, quia per superbiam noluistis intelligere; sicut diabolus, unus prius de principibus celestibus spiritibus, non deceptus ab aliquo, cecidit cum angelis suis de sublimitate celestis glorie per extollentiam arrogantie sue. Postquam  Christum loquentem introduxit, in sua persona Propheta agit, apostropham ad eum faciens, sic: Dicis quod fundamenta ad finem mota dii erunt et filii Excelsi, et infideles Iudei morientur et cadent, et ut hoc sit, surge, Deus Christe, a morte, quem secundum humanitatem in mortem dabunt, et surgens iudica terram, id est iuste damna terrenos Iudeos. Scilicet posset obiici: Si Iudeos damnauerit, qui eius notitiam habent, in quibus postea regnabit? Ad quam obiectionem sic respondet: Non ideo dimittas eos iudicare, ut carere putes talibus qui sint hereditarium regnum tuum; quoniam his iudicatis, tu, qui hereditas in Iudeis, hereditabis in omnibus, id est in omnismodi gentibus ad fidem conuersis. Hoc autem predicit ad instructionem fidei gentium,  non ad hoc ut instruat Christum in quibus sit hereditaturus post deiectionem Iudeorum.



IN PSALMUM LXXXII.

Titulus octogesimi secundi: Canticum psalmi Asaph. Quod sic exponitur: Istud canticum psalmi, id est iste tractatus, qui dicitur canticum psalmi, est Asaph, id est fidelium congregationi que fuit ante aduentum Christi; que preuidens per Spiritum sanctum tribulationes in ecclesia futuras, et a falsis Christianis et hereticis et infidelibus inferendas, eas ad utilitatem fidelium passurorum predicit, et à quibus inferentur ostendit. Minus enim ledunt iacula que, preuidentur quam que subito feriunt. Ideoque ut constantiores in ipsis tribulationibus existant, eas predicit. Orat quoque de remuneratione illorum  qui eas patientur, et concessiue etiam agit de deiectione aduersariorum et hic et in futuro. Et orat pro parte quorumdam ex ipsis aduersariis qui saluandi sunt; et per hoc nos instruit orare pro inimicis. Iuxta quod Dominus in Euangelio dicit: »Orate pro persequentibus et calumniantibus uos .« Dicitur autem psalmus iste canticum psalmi, eo quod hic, licet breuiter, agitur de cantico psalmi, id est de iucunda remuneratione bone operationis fidelium, pro qua fidelis Asaph orat, ubi dicit: Ne taceas, Deus, a remuneratione eorum in futuro. De bona operatione non ita plane igitur, 332 nisi quod ubi dicit, aduersus sanctos tuos, eos innuit esse bene operaturos. Non enim sancti recte  dicerentur, nisi bene operarentur. Tribulationes tamen ipsorum, quas enarrat, possunt congrue dici bone operationes. Quis enim dicendus est rectius bene operari, quam qui non fugit pro Christo tribulari.

Deus, quis similis erit tibi? nullus. Per hanc interrogationem innuit tristitiam quam habet de quibusdam qui se Christo preferent, tribulando seruos eius; de quorum perditione agit statim concessiue, ac si ponat: Sunt multi qui se tibi preferent tormentando tuos, et se tibi equiparabunt, ut reputent se non pendere ex te, sicut tu ex eis non pendes, sed tamen nullus eorum erit similis tibi. uel hanc interrogationem quasi admiratiue ponit, ut innuat magnam esse potentiam. Ac si dicat: Deus, Christe,  quem impotentem aduersarii tui reputabunt, eo quod non statim tuos remuneras, nec aduersarios punis: quis tamen erit similis tibi, id est adeo omnipotens ut tu? nullus. Ergo, quoniam adeo potens es quod tibi nemo potest assimilari, tu qui modo taces a remuneratione tuorum, scilicet non remunerando eos in presenti, prout merentur, ne taceas in futuro, sed remunera. Ne quoque compescaris, Deus, in futuro ab aduersariorum uindicta, qui hic compesceris sola clementia. Posset queri quare hoc dicat, cum nondum sit aliquis qui ipsi aduersetur? Ad quod respondet sic: Ideo dico neque compescaris, quoniam ecce in presenti non diu morabitur, quod inimici tui sonuerunt, id est sonabunt, scilicet illi qui tibi inimicabuntur, in persecutione tuorum sonabunt,  id est irrationabiliter frement aduersus tuos contradicendo eis, a similitudine inanimatorum, ex quorum collisione fit sonitus. Et non solum sonabunt contradicendo; sed et qui oderunt te, id est inimici qui te odio habebunt, extulerunt caput, id est extollent contra te mentem. Et exponit quomodo extollent: hoc modo scilicet extollent caput, quoniam malignauerunt consilium super populum tuum, scilicet malignum consilium inierunt, id est inient uerbis, ut opprimant populum tuum, et non qualemcunque populum; sed et cogitauerunt aduersus sanctos tuos, id est cogitabunt tale quid quod noceat seruis tuis corporaliter. Dixerunt enim, id est dicent, scilicet, sic secum disponent, dicendo unus ad alterum:

uenite et disperdamus eos de gente. Ac si dicat:  Ipsi fideles sunt gentes, id est maxima multitudo, sed promoueamur in eos, et disperdamus de gente auferendo, id est diminuamus eos ut non sint gentes, id est multitudo, et usque adeo disperdamus, quod non memoretur nomen Isrel ultra, id est adeo eos destruamus, quod nec etiam ulterius mentio fiat nominis eorum, qui se Isrel esse dicunt. Diceret aliquis: Unde erit tanta fiducia nomen Isrel exstinguendi? Ad quod respondet: Inde est eis fiducia nomen Isrel exstinguendi, quoniam hoc cogitauerunt unanimiter, id est cogitabunt una mala uoluntate; et non solum cogitabunt, sed simul, id est in uno animo aduersum te existentes, scilicet tibi contrarii disposuerunt, id est disponent inter se testamentum  hoc, id est hoc firmissimum pactum, ut tuos disperdant, tabernacula, id est transitorie et prone ad casum multitudines Idumeorum, id est terrenorum et sanguineorum, scilicet multitudines falsorum Christianorum, id est qui, licet sint ecclesiasticis initiati sacramentis, tamen terreni sunt, id est omni modo terrenis inhiantes, et crudeles contra bonos, sicut ille crudelis est qui proximi sanguinem effundit; et Ismelite disponent aduersum te, id est illi iidem Christiani, qui, cum Deo promiserint obedientiam, Ismelite tamen sunt, id est sibi obedientes in omnibus obscenis uoluntatibus suis. Idumei quidem 333 sanguinei uel terreni, Ismelite uero sibi obedientes interpretantur, Ismelita tamen obediens Deo dicitur; Ismelite,  dico, qui erunt Moab, id est non tantummodo sibi obedientes; sed etiam sunt populus exlex, id est sine lege preceptorum Dei; uel ex patre diabolo per infidelitatem geniti; uel a Patre Deo separati, scilicet recedentes ab eo per infidelitatem, qui filii noluerunt esse per fidem; Moab quippe exlex, uel ex Patre interpretatur.

Et Agareni disponent aduersum te; heretici scilicet, qui, licet per baptisma regenerati, se tamen per hereses a fide faciunt alienos. Agareni quidem interpretantur proselyti; proselyti uero, idem quod est alieni. Et Gebal disponet aduersum te scilicet populus hypocritarum, »qui ueniunt in uestimentis ouium, intrinsecus autem sunt lupi rapaces .« Gebal uallis uana dicitur. Unde per  Gebal hypocrite denotantur; qui, cum uani sint et superbi, se faciunt ualles, id est humiles. Et Ammon disponet aduersum te, id est populus turbidus, scilicet principes hereticorum qui sunt turbidi, et turbidam doctrinam et obscenam propinantes. Et Amalech disponet, id est populus lambens, scilicet Simoniaci, qui lambentes sunt, id est per pecuniam et ambitionem Ecclesiastica dogmata, quasi cum ingluuie amplectentes. Amalech quidem interpretatur lingens uel lambens. Et alienigene disponent, Philisthei quidem; quia semper exstitere Iudeis aduersarii, hoc appellatiuum nomen, quod est alienigene, quasi proprium sunt sortiti. Dum igitur alienigene ponit, idem est ac si poneret Philisthei. Per Philistheos autem, qui potione cadentes  interpretantur, illi falsi Christiani bonorum aduersarii accipiuntur, qui obscena potione luxurie nimis imbuti, a bonorum consortio cadunt, et eis omnimode aduersantur. Dico quod omnes isti, licet sacramentis Ecclesiasticis initiati, scilicet falsi Christiani, et hypocrite, et heretici disponent testamentum aduersum te: ipsi dico concordes in hoc cum habitantibus Tyrum, id est cum habitantibus in Tyro, id est in angustia, scilicet cum infidelibus qui in hoc perseuerant ut omnino bonos angustient. Tyrus autem alio uocabulo dicitur sor. Sor quippe angustia dicitur. Unde cum Tyrum ponat, idem est ac si diceret Sor. Dico quod et infideles et falsi Christiani, et hypocrite et heretici, disponent  tetamentum aduersum te: Et uere disponent.

Etenim Assur, id est diabolus, uenit, id est ueniet cum illis omnibus, per prauas suggestiones, ut eos hoc disponere faciat. Diabolus quidem bene dicitur Assur, id est dirigens uel deprimens, uel elatus; illos enim quos decipit, ad mortem dirigit, id est recta uia per peccata ducit, et bonos per instantiam malorum operum deprimit, et se semper contra Deum arroganter extollit. Qui diabolus per Nabuchodonosor prefiguratus est, qui ad historiam multitudinem gentium ad opprimandum Hierusalem adduxit; qui etiam Nabuchodonosor Assur genere fuisse dicitur. Et illi omnes facti sunt, id est fient in adiutorium filiis Lot, id est filiis declinationis; Lot enim declinatio dicitur. Unde per filios Lot, maligni spiritus  intelliguntur, qui, cum primum speciales filii fuissent, a Deo per arrogantiam declinauerunt; qui, quoniam per se bonos persequi nequeunt, iniquos omnes sibi in adiutorium adiungunt, quorum officio multimode illos affligunt. Concessiue autem agit de perditione illorum aduersariorum qui erunt ecclesiasticis initiati sacramentis, sic: Ergo quia Moab et ceteri disponent aduersum te, fac illis sicut Madian, id est utpote illis qui sunt Madian, id est declinantes iudicium, scilicet falsi Christiani et heretici, qui reputatione sua declinant iudicium futurum, scilicet non timent ut tu iusto iudicio 334 damnes eos in futuro, et Sisare, id est utpote illis qui sunt Sisara, id est equi uisio uel exclusio gaudii, scilicet uidentes in cognitione sua semper  equum, id est luxuriam uel bellum contradictionis contra bonos, quod utrumque per equum intelligitur, qui luxuriosum animal est et bello aptum, et qui male uiuendo excludunt a se gaudium eternum. Et fac illis Iabin, id est damna, utpote illos qui sunt Iabin, id est intellectus uel sapiens: scilicet qui se reputant subtiliter intelligentes, cum erronei sint et sapientes solummodo carnalia. Hoc quidem hereticis conuenit. Sicut Madian et Sisare, et Iabin dico, existentibus in torrente, id est in nimia abundantia Cisson, id est duritie, scilicet qui abundanter sunt in perfidia indurati. Torrens uero pro abundantia ponitur, eo quod aquis nimium exuberet. Dico quod initiatis sacramentis concedo ut facias  sicut faciendum est, de quorum damnatione non est omnino constans, eo quod fideles esse uideantur; de damnatione uero infidelium non oportet me concessiue agere, cum iam in manifesto sit. Ipsi namque in Endor existentes, disperierunt, scilicet existentes solummodo in fonte generationis et nolentes esse in fonte regenerationis, id est in carnalitate sua scilicet, in qua generati sunt, ideoque dicitur fons, id est origo generationis, et nolentes peruenire ad baptisma, quod fons est salutifere regenerationis, disperibunt, id est omnino peribunt. Et quamuis omnino pereant, non tamen uideri debent inutiliter esse nascituri. Nam facti sunt ut stercus terre, id est comparabiles stercori, fimo scilicet super terram disperso; qui, licet in se fetidus sit,  tamen humum impinguat et fertilem facit. Sic et infideles in se fetentes et sordidi, bonos tamen, quos affligunt, per tribulationes in bonis operibus fertiles faciunt, et diuina gratia impinguatos.

Interposita diuisione damnationis et salutis, reuertitur ad concessionem damnationis eorum qui sacris Christianis sunt initiati, sic: Dico fac falsis Christianis sicut Madian et Sisare. Principes autem eorum pone sicut Oreb, et Zeb et Zebee, et Salmana, id est illos qui eos excitant ad errorem et ad bonorum oppressionem, pone in damnationem sicut Oreb, id est utpote illos qui sunt Oreb, id est siccitas uelut coruus uel foramen, scilicet qui sunt sicci a gratie spiritalis rore; et aliorum bona nituntur exsiccare, et nigri in peccatis in modum corui, et foramen  serpentis, id est cauerna serpentis, scilicet in quibus habitat diabolus qui antonomastice serpens uenenifer dicitur. Ac per quos etiam sibilat et pungit, dum eorum lingue officio perfidie et erroris uenenum aliis ingerit, a similitudine serpentis, qui in foraminibus et cauernis habitans, inde sibilat, et accedentes ad se pungit, et eis uenenum ingerit. Hoc autem hereticis conuenit. Et sicut Zeb, id est, utpote illos qui sunt Zeb, id est lupus; deuorantes alios tribulando, ad modum lupi. Et hoc infidelibus conuenit, et qui sunt Zebee, id est uictima lupi, scilicet, qui per opera mala diabolo sacrificant, et alios sacrificare cupiunt, qui lupus rapax antonomastice dicitur. Hoc uero congruit falsis Christianis, et qui sunt Salmana, id est umbra commotionis uel  consummati, scilicet qui sunt faciles ad hoc ut ad omne malum commoueantur, ut umbra que ad modum solis mouetur, et qui sunt umbra, id est obumbrati cecitate, et in malitia consummati, id est perfecti. Adiungit etiam causam quare de eorum deiectione sic concessiue agat. Dico pone in damnationem principes, omnes principes eorum, inquam, qui dixerunt, id est qui dicent scilicet uoce, quidam autem mala affectione, quidam uero dixerunt ipsa persecutione: hereditate, id est hereditario modo, possideamus in dominio nostro sanctuarium Dei, id est sanctum populum Dei, scilicet ita possideamus et ad libitum nostrum excolamus populum Dei, ceu quilibet 335 hereditatem suam ad libitum suum possidet et excolit. Ac si dicat: Ideo eos  pone, quia dicent: possideamus sanctuarium Dei hereditate.

Ostendit quidem quomodo concedat eos poni, cum sic addit: Dico pone principes, scilicet hoc modo pone, o Deus meus, pone illos hic ut rotam, id est similes rote, ut eleuentur in posterioribus, id est in terrenis, que post tergum semper relinquuntur, dum transeunt, et deiiciantur in anterioribus, scilicet in bonis celestibus, ne ea adipiscantur, ut presumunt, que anteriora sunt, id est adhuc uentura; ad similitudinem rote, que in posterioribus eleuatur et in anterioribus deiicitur. Quod est dicere: Permitte eos in secularibus prosperari, ut in celestibus deiiciantur, et pone illos sicut stipulam,  ante faciem, id est ante impetum uenti, scilicet, ut sic instabiles sint et inconstantes resistere suggestionibus diaboli, sicut stipula eradicata inconstans est ante impetum uenti; et in futuro persequeris illos in tempestate tua, id est in iudicio tuo, quod dicitur tempestas, eo quod bonos a malis separabit, ut tempestas grana separat a paleis, paleas rapiens, et grana dimittens. Seu etiam tempestas dicitur, eo quod ipsum angelorum multitudo comitabitur, quod bonos a malis separabit, ad similitudinem tempestatis, iuxta quod alibi legitur: »In circuitu eius tempestas ualida ;« et post tempestatem in ira, id est in uindicta tua turbabis eos, cum in gehennam ignis eterni mittentur. Dico persequeris, ita scilicet persequeris sicut ignis  persequitur siluam, qui comburit eam; et non qualemcunque siluam, sed sicut flamma, id est ignis flamma, comburens montes, id est siluas montium, persequitur ipsas montanas siluas. Quod est dicere: Sicut ignis in siluis montium ubi uiolentior est, pro nimio impetu uentorum, adeo ipsas siluas persequitur ut ex toto destruat, sic et tu, Deus, in futuro iusto iudicio persequeris eos, ut omnino perdas. Orat autem de salute quorumdam principum saluandorum: Dico pone principes ut rotam, illos scilicet qui damnandi sunt, facies autem eorum, id est conscientias quorundam eorum saluandorum imple hic ignominia, id est uerecundia, scilicet ut se cognoscant ignominiosos quia peccauerunt, et sic uerecundentur. Et per hoc, o Domine, querent bene  uiuendo nomen tuum, id est honorem nominis tui; conscientia quidem ideo facies dicitur, quia sicut in facie rubor, qui uerecundie signum est, apparet, ita in conscientia ipsa uerecundia manet.

Reuertitur autem ad concessionem damnandorum, sic: Dico ut facies saluandorum impleantur ignominia, damnandi autem in futuro erubescant ad damnum, qui hic erubescere nolunt ad commodum, et conturbentur in seculum seculi, id est doleant in eternum: repetit ut addat, et confundentur, inquam, id est conturbentur, et pereant eterna morte, et tunc cognoscant quod hic cognoscere nolent, scilicet quod tibi est nomen Deus, id est quod tu solus iuste Deus uocaris, id est Creator, et alius non est preter te, et quod tu solus es Altissimus,  id est Omnipotens dominans super omnem terram; Ac si dicat: dum hic suas uoluntates facient et tuas spernent, se tibi assimilabunt, et te solum Altissimum esse non putabunt; quod tandem in futuro cognoscent, cum iuste peribunt.



IN PSALMUM LXXXIII.

Psalmi octogesimi tertii titulus: In finem pro torcularibus, filiis Chore psalmus. Quod sic exponitur: Psalmus iste est attribuendus adoptiuis filiis Chore, id est, perfectis imitatoribus passionis Christi, agentibus pro torcularibus ualentibus in finem, id est, agentibus pro pressuris tribulationum, que ad hoc ualent ut parientes se ducant in finem, id est perfectionem eterne beatitudinis. uel filiis  Chore in finem respicientibus, id est in Christum, per quem se ad beatitudinem uenire confidunt, et agentibus pro torcularibus, id est ad laudem torcularium, que quibusdam inutilia esse uidentur. Torcularia quidem pressure tribulationum dicuntur, eo quod 336, sicut torcularia uuas exprimunt, et mustum ab acinis separant, et in apothecas Domini ipsum mustum fluere faciunt, acina remanent, sic et tribulationum pressure bonos deprimentes; ipsos corporali morte a malis separant, dum eorum anime a corporibus separate in celum ascendunt; mali uero, tribulationibus deficientes, illuc peruenire nequeunt. Introducuntur autem filii Chore, hic agentes et ipsas tribulationes laudantes, per quas uenitur ad atria uite celestis ab hac ualle lacrymarum.  Et hoc ideo faciunt, ut incitent auditores ad patiendas ipsas tribulationes; que eis erunt utiles, ut per eas perueniant ad beatitudinem. Ne uero solo merito patientie tribulationum ad hoc se posse uenire presumat aliquis, ostendunt quod nullus ad hoc perueniet, nisi fundet opera sua in spe et fide et dilectione, et nisi etiam Deus eum adiuuet per gratiam suam ad ascensum beatitudinis; unde etiam orant ut Deus eos ad hoc adiuuet, per meritum bonitatis Christi, melius esse dicentes in eterna Hierusalem esse ciuem minimum, quam hic in Babylonia ciuitate peccatorum summum et precipuum.

Quam dilecta tabernacula tua, id est militie tue per tribulationes que transitorie sunt, ad modum  tabernaculorum, Domine Deus uirtutum supernarum! Ac si dicat: Cum uiris secularibus dilectum sit et charum, pro secularibus dominis sub multo tribulationum pondere militare, cum tu quidem adeo potens sis quod et uirtutibus celestibus domineris, quam dilecta sunt nobis tabernacula tua, id est ualde nobis dilecte sunt militie tue, in grauissimo pondere tribulationum! Et per ipsa tabernacula, concupiscit anima mea peruenire in patria Domini, id est in amplitudinem Hierusalem celestis, que ciuitas est Domini: Et non solum concupiscit, sed et deficit per tribulationes ab hac uita scilicet, dum a corpore per tormenta separatur, ut perueniat in ipsa atria Domini, a similitudine uue, que deficit in torculari, ut mustum expressum defluat  in cellaria Domini. Quia uero dixerat quod anima concupiscit, et constat duas esse uires anime, sensualitatem scilicet , et spiritualitatem, que etiam rationalitas dicitur, , ostendit hic utramque uim exsultanter cupere ad eternam beatitudinem, scilicet ad conformitatem uiui Dei pertingere; cum tamen sensualitas, nisi multis ieiuniis et afflictionibus aliis dometur, soleat sepe spiritualitati repugnare, iuxta illud Apostoli: »Caro, id est sensualitas, concupiscit aduersus spiritum; spiritus autem aduersus carnem .« Cum igitur carnem, id  est sensualitatem dicat in tribulationibus exsultare, ut per hoc possit ad Deum uiuum peruenire, innuit eam, per afflictiones plurimas domitam, spiritualitati consentire; et nos in hoc instruit carnalitatem nostram, ut spiritui non repugnet, similiter edomare. Et hoc sic dicit: Dico quod anima mea concupiscit per pressuras ad atria Domini peruenire; et non concupiscit hoc secundum unam uim tantum, sed cor meum, id est spiritualitas, et caro mea, id est sensualitas, exsultauerunt, id exsultanter concupiuerunt in Deum uiuum peruenire, per torcularia tribulationum, id est in conformitatem Dei uiui, in quantum ei possum conformari, scilicet ut in eternum uiuam; et non superflue addit uiuum: ac si dicat: Cum uiuus ipse sit et immortalis, quis  non concupiscat ad eum peruenire ut uiuat? Ostendit autem qua fiducia se putat ad hoc pertingere, cum sic addit: Dico quod anima mea concupiscit peruenire in atria Domini, et confido quod perueniam.

Etenim passer inuenit sibi domum et nidum, et turtur domum et nidum, ubi ponat et foueat pullos suos. Domum et nidum ad utrumque referri debet, sed propter breuitatem, domum ad passer adiunxit, et nidum ad turtur. Passer quidem 337 iure spiritualitas dicitur, eo quod ad alta semper tendit, et more passeris, que nunquam nisi in altis locis nidificabit. Turtur uero sensualitas dicitur, eo quod sub multis tribulationibus gemit, et per domationem tribulationum  casta efficitur, ut non luxuriet neque spiritui repugnet, more turturis, que assidue gemit et casta est. Pullos uero bona opera dicit, eo quod a fidelibus procedunt, et ab eis semper augmentantur, sicut pulli ab auibus procedentes, ab eisdem auibus nutriuntur et fouentur. Charitatem uero uocat domum, eo quod non cito transitoria sit, sicut nec domus; spem uero et fidem nidum, eo quod ad similitudinem nidi ad tempus erunt, iuxta illud Apostoli: »Charitas nunquam excidit ;« et iterum: »Maior autem horum est caritas. .« Per hoc innuit quod fides et spes in futuro excident. In hac ergo domo et in hoc nido pulli ponuntur et fouentur, id est bona opera fundantur et augmentantur, que aliter perirent more pullorum,  qui in nido positi fouentur, ne pereant. uerba uero uersus istius sic adaptantur: uere confido me peruenire in Deum uiuum; etenim passer, id est spiritualitas, per gratiam Dei inuenit sibi, id est ad utilitatem suam, domum, id est caritatem, et nidum, id est, spem et fidem, et turtur, id est sensualitas, inuenit domum et nidum, ubi utraque ponat pullos suos, id est, fundet et augmentet bona opera sua; utraque namque auis sic bene operatur: ideoque utraque congrue dicitur opera ponere in domum et nidum. Dico quod passer inuenit domum, et turtur nidum; que domus et nidus sunt altaria tua. Et uere altaria: quia sicut super altare offeruntur sacrificia, ita super spem, fidem et  caritatem debent Deo offeri omnia bona opera. Ostendit autem quare concupiscit uenire in atria Domini: Et hoc ideo, o Domine, Deus uirtutum supernarum existens, rex meus et Deus meus, quoniam beati qui habitant in domo tua, Hierusalem celesti. Ac si dicat: Quis non concupisceret uenire in atria tua, cum sis Deus, id est Creator, et Dominus uirtutum, et rex, et cum omnes beati sint qui in domo tua habitant? Atria et domus, pro eodem hic habet. Cum dicit beati, innuit eos tantam habere beatitudinem, quanta intelligi potest; et inde constat eos esse beatos: quia laudabunt te deuotionis amore in secula seculorum, id est in eternum. Non enim in eternum laudarent, nisi in eternum beati essent. Ad hanc autem beatitudinem  per se nemo potest pertingere, licet habeat spem, fidem et dilectionem; sed beatus est uir ille, id est, ille solummodo uir ad hanc beatitudinem peruenit, cuius est auxilium abs te ad ascensiones beatitudinis quas disposuit in corde suo. Quod est dicere: Ille solus dicendus est ad beatitudinem peruenturus, qui, cum disponat in corde ad hanc beatitudinem ascendere, per multas ascensiones uirtutum et bonorum operum a gratia tua suscipit auxilium. Per se namque nullius est ascendere, Domino sic attestante: »Nemo ascendit in celum,« per se scilicet, »nisi Filius hominis qui est in celo .«

Dico quod ascensiones disposuit utpote existens in ualle lacrymarum, id est in hac uita, que humilis  est et plena lacrymis tribulationum, ad comparationem alterius uite, que comparata huic mons dicenda est, et gaudio plena. Ac si dicat: Dignum est ut ascensiones disponat; quis enim nollet, nisi demens, a ualle lacrymarum in letitie montem ascendere? Et ne immeritus uideretur quilibet in ualle lacrymarum esse, addit: In ualle lacrymarum dico, in loco scilicet quem ipse homo posuit sibi peccando; ac si dicat: quem non habet homo quilibet culpa auctoris, sed culpa sui. uel sic: Ne aliquis impatienter ferret in hac ualle lacrymarum esse, addit: in loco scilicet quem posuit Deus humano generi, id est in quo constituit nos affligi propter crimen protoplasti. Quoniam autem dixerat: beatus uir cuius est auxilium abs te, posset aliquis querere:  Auxiliatur ne Deus ad hoc? Ad quod sic respondet: uere auxilium est beatis a Deo. Etenim legislator, Christus scilicet qui nobis legem dedit, dat et dabit perseueranter benedictiones, id est multiplicia dona gratie, per que suos benedicet, id est exaltabit 338 beatitudinem, et per ipsas benedictiones, Ibunt de uirtute in uirtutem, ascendendo. Et in futuro in Sion celesti uidebitur Christus Deus deorum, scilicet qui, cum Deus sit, deificabit quoque suos; uel in ipsis Sion existentibus uidebitur spiritualiter Deus deorum, Trinitas scilicet Deus. Quod est dicere: »Ratione uidebunt in se Deum, quem hic uidere nequeunt, erit enim Deus omnia in omnibus ;« uel sic: Adeo ascendent, quod in hac uita  uidebitur Deus deorum, et non corporaliter, sed in Sion, id est in specula contemplationis. Ac si dicat: adeo suos beatificabit, et ascendere faciet de uirtute in uirtutem, quod etiam eos se faciet contemplari.

Orat autem pro ipsa uisione Dei et beatitudine, sic: Dico quod Deus deorum uidebitur. Et ut te uideam et beatus fiam, Domine, qui potens es, quia Deus uirtutum supernarum es, exaudi orationem meam, quia oro ut te uideam. Auribus, inquam, percipe, id est, in potentia misericordie tue per quam clementer exaudis, percipe ipsam orationem, Deus Iacob. Ac si dicat: Oro, ut quia Deus es meus Iacob, sic etiam Deus meus Isrel, ut scilicet, qui iam facis me strenue luctantem, facias quoque te contemplantem. Exaudi orationem, et percipe auribus  et aspice, Deus; idem est ex affectione nimia toties repetitum; et tu, Deus protector noster, ne in tribulationibus huius uite deficiam, aspice nos aspectu misericordie, id est nobis misericorditer tribue ut tui contemplatores simus, qui hoc nobis impendis ut protector noster sis in tribulationibus. Et quod non hoc exigunt nostra merita ut nos aspicias, respice in faciem, id est in pulchritudinem uirtutum et bonorum operum Christi Filii tui, capitis nostri, scilicet considera quod hoc pulchritudo Filii tui Christi exigit, ut nobis per eum miserearis. Faciem pro pulchritudine ponit, eo quod in facie hominum soleat eorum pulchritudo notari. Et ideo tantopere postulo te uidere et ad uite eterne beatitudinem pertingere, quia illa una dies et indeficiens,  que est in atriis tuis, id est celesti Hierusalem, melior est super millia dierum huius uite, infinite. Quod est dicere. Ideo desidero ad te peruenire, et ad uitam eternam pertingere, quia illa una dies uite eterne, que indeficiens est, dignior est et prestantior infinitis millibus dierum huius uite, qui deficient. Per hoc autem quod sic uitam eternam commendat, auditores ad eam perquirendam instigat.

Et quia talis est illa dies una, elegi abiectus, id est minimus ciuis esse in domo Dei, Hierusalem celesti, magis quam habitare, id est diu manere precipuus et honoratus in tabernaculis peccatorum, id est in transitoria conuersatione peccatorum secularium uirorum. Abiectus quidem pro minimus  ponit, non quod ibi aliquis abiectus futurus sit, sed quoniam minimos dicere consueuimus abiectos; et quidam erunt ibi minimi, quidam uero summi, iuxta illud Apostoli: »Sicut stella a stella differt in claritate, sic et resurrectio mortuorum .« Dico quod elegi abiectus esse in domo Dei, ad quam domum non credo me meritis meis pertingere, o auditores, sed per misericordiam et ueritatem Dei, quia misericordiam et ueritatem diligit Deus, id est quia Deus misericors est et uerus, qui promisit se nos perducturum ad illam domum. Et quia misericors est et uerus, Dominus dabit gratiam et gloriam, id est gratuitam gloriam in futuro, scilicet uitam eternam. Exponit autem quibus dabit,  et ostendit quod in perpetuum dabit, quod amplius, postquam dederit, non priuabit bonis illius glorie eos qui in innocentia existentes ambulant, id est promouentur de bono opere ad bonum opus. Quod est dicere: innocentibus qui bene operabuntur, dabit ea bona: et postquam dederit non priuabit, et hec bona nullus habebit, si de eis desperauit; sed, o Domine uirtutum supernarum, beatus erit uir ille, id est his bonis beatificabitur uir ille, qui sperat ea que sunt in te, scilicet bona ista. Ac si dicat: Cum Deus uirtutum sis, quis beatior quam qui sperat in te? uel beatus erit hic qui sperat in te, non in se, scilicet qui non confidet se per merita sua ad hoc attingere, sed per te. Qui uero in se solo confidit, nunquam perueniet.



339 IN PSALMUM LXXXIu.


Psalmi octogesimi quarti. titulus: In finem filiis Core psalmus. Quod sic exponitur: psalmus iste est respiciens in finem, id est in Christum, cuius beneficia narrat que humano generi contulit; et hoc filiis Core, id est ad utilitatem illorum qui futuri sunt filii Core, id est imitatores Christi crucifixi. Per huius psalmi narrationem non dicit filiis Core, quod hic loquantur filii Core, uel quod hic ad eos agatur; sed quod hic Propheta, ostendens beneficia per Christum humano generi data, auditores ipsa narratione incitat ut eius imitatores efficiantur, a quo eis tot beneficia collata sunt: istud enim eis utile nimium est. Ista uero beneficia, adhuc in tempore suo futura, quasi iam preterita more preterito enuntiat, et pro  eis orat.

Benedixisti, id est benedices, Domine Pater, terram tuam futuram per benedictionem, prius per Adam maledictam. Ac si dicat: humanum genus, quod terra dicendum est secundum sensualitatem que terrenis est intenta, maledictum fuit per Adam, id est humiliatum ad uitia et mala opera. Quod presignatum est per hoc quod dixit Dominus ad Adam: »Maledicta terra in opere tuo, spinas et tribulos germinabit tibi :« Sed tu, Domine Pater, benedices illud genus humanum, id est exaltabis in uirtutibus et operibus: et per hoc facies illud terram tuam, ut tibi scilicet proferat fructum bonorum operum: Et priusquam benedicas, auertisti, id est auertes captiuitatem a Iacob, scilicet maxima  generis humani parte, quam facies Iacob, id est uiriliter luctantem contra diabolum, et uitia auertes ne sint in captiuitatem, scilicet ne in subiectione diaboli teneantur captiui. Et postquam auertes captiuitatem, remisisti iniquitatem plebis tue, id est remittes in plebe tua iniquitatem, scilicet comprimes in ea fomitem peccati, id est prauam concupiscentiam, ne ei preualeat, et ad prauam actionem pertrahat. Et priusquam iniquitatem remittas, operuisti, id est operies, scilicet demerges et delebis in baptismate, omnia peccata eorum, tam originalia quam actualia. Quod prefiguratum est in filiis Isrel mare Rubrum olim transeuntibus; inimici quorum a tergo sequentes operti sunt in mari, et demersi et mortui.

 Notandum quod hec beneficia non narrat ordine; prius enim fuit a captiuitate per fidem auerti, postea uero peccata operiri, et sic post iniquitatem remitti; et ad ultimum in bonis operibus et uirtutibus benedici. Ne uero uideretur quod nullum aliud beneficium esset collaturus, innuit quod multo perfectius dabit in futuro, cum addit mitigasti. Quod sic continuatur: Dico quod benedices, captiuitatem auertes, iniquitatem remittes, peccata operies; et hoc modo mitigasti, id est mitigabis omnem iram tuam, id est omnismodi uindictam tuam; ac si dicat: uindictam tuam multimode in humano genere exerces, propter peccatum Ade, cum illud diabolo per mala opera subiici permittis, et captiuari, et iniquitatem eius intendi, et mortale et passibile esse. Hanc autem uindictam non  hic ex toto auferes, sed aliquantulum mitigabis hic omnis modi uindictam, cum benedices et captiuitatem auertes. In futuro uero auertisti, id est auertes te ab ira indignationis tue. Indignatio solet aliquando poni pro leuiori ira; sed in alia translatione habetur ab ira furoris tui. Unde colligimus, indignationem hic pro nimia ira poni. Et est additum ad determinationem, ut sit dictio intransitiua, sic: in futuro auertes te ab ira indignationis tue, id est ab illa ira que indignatio dicenda est eo quod magna sit, scilicet auertes te a magna uindicta tua. Quasi poneret: Hic remittes eis paruam uindictam, quam pro peccato Ade in eis exerces, intentionem scilicet iniquitatis, et cetera huiusmodi que minora dicuntur, eo quod non sic grauare malos uidentur, cum  potius in eis delectentur; in futuro uero auertes ab eis maiorem uindictam, que pre nimia magnitudine sua furor dicitur, scilicet mortalitatem et passibilitatem, que ipsos etiam 340 malos ualde grauant, ideoque maior uindicta dicuntur et furor.

Orat autem quod enuntiauit, sic: Dico quod benedices, et captiuitatem auertes, etc. Et sic fiat, o Deus salutaris, id est saluator noster, conuerte nos a maledictione ad benedictionem, a captiuitate in libertatem, ab intentione iniquitatis ad remissionem: a peccatorum instantia ad eorum opertionem et dimersionem.

Et dixi quod in futuro auertes iram indignationis; et ita sit: Auerte ex toto a nobis in futuro iram, id  est magnam uindictam tuam. Et ideo hoc oro, quia nunquid est credendum quod quidam falso asserunt, scilicet quod in eternum irasceris nobis, nos non resuscitando, et immortalitatem non reducendo? Esses enim in eternum iratus nobis, si non resuscitaremur, et ad immortalitatem non restitueremur. An si resuscitaueris, et immortales feceris, extendes iram, id est uindictam tuam a generatione hac terrena, usque in generationem futuram cum resuscitabimur? scilicet, cum hanc uindictam in nobis hic exerceas, ut simus passibiles, extendes eamdem hanc uindictam usque in generationem futuram, ut et tunc passibiles simus, sicut quidam opinantur? Hoc autem sensisse uidentur illi qui Dominum interrogasse in Euangelio leguntur, cuius esset in resurrectione  futura mulier que septem fratribus nupserat; quibus Dominus respondit: »In regeneratione neque nubent neque nubentur .« Hanc autem questionem per singula soluit, cum adiungit: uere non irasceris in eternum: sed tu Deus in futuro conuersus ab ira ad misericordiam uiuificabis nos, resuscitando et immortales faciendo. Et non extendes iram tuam, a generatione in generationem; quia plebs tua, nos scilicet et nostri conformes, letabitur in te, id est participatione impassibilitatis tue. Ac si dicat: nulla sollicitudine passionis anxiabimur: sed de participatione gloriose impassibilitatis tue letabimur.

Orat etiam de hoc, ut contingat, sic: Dico uiuificabis nos in futuro, et letabimur in te; et ita sic, Domine,  ostende nobis in futuro hanc misericordiam tuam, scilicet, uiuificationem et letitiam misericorditer dandam. Et non sic ostendas ut non des , sed ostende et da nobis salutare tuum, id est saluationem illam uiuificationis et letitie; Misericordiam et salutare pro eodem habet.

uel potest esse oratio de aduentu Filii, per quem hec beneficia erant eonferenda sic: Dico quod uiuificabimur et letabimur; et, quia hec contingere nequeunt, nisi Filius tuus incarnetur et uisibilis appareat, ostende nobis, Domine Pater, misericordiam tuam, id est uisibilem fac apparere filiis nostris, qui tunc erunt, Filium tuum incarnatum, per cuius  obedientiam mundo misereberis, ideoque tua misericordia dicitur. Et quia non omnibus saluandis uisibilis ostendetur, saltem da nobis omnibus saluandis, tam presentibus quam futuris, eum, salutare, id est saluatorem, tuum, scilicet da ut sit omnium credentium saluator, tam uidentium quam non uidentium. Quoniam autem Propheta beneficia hec annuntiauerat, ut autorizabilia sint sua uerba, ostendit non a se, sed a Spiritu sancto hoc habere, sic: Dico quod Deus uiuificabit nos, et quod in eo letabimur.

Hoc autem ex me non dico, sed frequenter audio, quod hec et huiusmodi alia loquitur in me, non uerbis sed occulta inspiratione, Dominus Deus spiritus.  Et non solum hoc audio, sed et incessanter audiam quid loquatur in me, id est in interiori meo, Dominus Deus. Ac si dicat: Nulla sollicitudo terrenorum me ab hoc auditu poterit reuocare. Et dignum est ut hoc semper audiam; quoniam non uile erit quod loquitur, sed loquetur pacem uenturam in plebem suam, Iudaicam, scilicet; pacem eternam, quando nulla passione inquietabimur, sed iugiter in Deo letabimur. Per hoc autem quod se dicit frequenter auditurum, auditores instruit, 341 quod ad hanc pacem semper esse debeant intenti. Et bene plebs Iudaica sua dicitur antonomastice, eo quod eius notitiam semper habuerit. Ne uero putaretur super omnem Iudaicam plebem, uentura determinat, cum addit: Dico quod  pax in plebem suam ueniet; et, id est scilicet super sanctos suos ueniet, id est sanctis qui erunt in plebe Iudaica; et de superiori dispositione Dei dabitur illa pax. Et non solum in sanctos ex Iudeis ueniet illa pax, sed et in eos ex gentibus qui conuertuntur, id est qui conuertentur ab errore irrationabilis infidelitatis, ad cor, id est ad rationem cordis, ut Auctorem suum cognoscant et adorent. Bene quidem dicit gentes esse conuertendas ad cor. Fuerunt enim extra cor, cum cultum, Deo debitum, creaturis impenderent, cum idola scilicet adorarent. Dico quod in sanctis erit pax, uerumtamen prope timentes eum erit salutare ipsius, non prope illos sanctos qui ex sanctitate superbientes deficient. Ac si dicat: Quamuis dixerim indeterminate sanctos, multi tamen  sancti erunt qui a sanctitate deficient, a quibus saluatio eterne pacis elongabitur; sed et saluatio prope timentes erit, id est: illis qui hic eum semper timebunt, ut non superbiant, erit propinqua illa saluatio per Christum, dum in hoc mundo erunt. Dico quod hic erit saluatio prope sanctos, et nouissime prope timentes, ut tandem in futuro habitet, id est in eternum maneat illius gloria saluationis, in terra nostra, id est in terrena modo carne nostra, scilicet ut non solum gloriosi simus in animabus, sed et in corporibus, iuxta illud Apostoli: »Oportet corruptibile hoc induere incorruptionem .« uel sic potest legi, ut determinet inter quos conuersabitur, ad instructionem fidei nostre; et ad hoc, ut Iudeos, inter quos dicit eum conuersaturum,  magis obnoxios sibi reddat, uel ut etiam ad utilitatem fidei gentium determinet: Quia non illos solos inter quos conuersabitur, glorificabit, sed omnes qui eum adorabunt et credent, dico quod pax eius ueniet et in sanctos ex Iudeis, et in eos qui conuertentur ad cor.

uerumtamen, quamuis et Iudeis sanctis et gentibus conuertendis ad cor sit pacem daturus, salutare, id est Saluator eius Filius, scilicet per quem mundum saluabit, conuersabitur corporali presentia non apud gentes, sed prope, id est apud timentes eum, scilicet apud Iudeos, qui iam a tempore Abrahe notitiam eius habent et timorem; et sic tamen ut non illos solos gloriosos faciat inter quos conuersabitur, sed ita ut per eius gratiam inhabitet in futuro gloria  immortalitatis et impassibilitatis, non solum in anima nostra, sed et in terra nostra, id est in carne nostra, que modo terrena est. uel potest superius iungi, ubi dixit: Loquetur pacem uenturam in plebem suam, quia illi duo uersus interpositi fuerunt. Dico quod pax erit in plebe eius, et non sola pax, sed sic erit in nobis, qui plebs eius sumus, pax, ut cum pace inhabitet gloria in terra nostra. Expositio non mutatur. Et ad hanc pacem non per nostra merita attingemus, sed per misericordiam Dei et per ueritatem eius, quoniam uerax est, et cum hoc promiserit, non potest non complere, et misericors in natura, uere per misericordiam et ueritatem Dei ad hoc attingemus; ideo namque misericordia et ueritas  obuiauerunt sibi, id est concordabunt inter se hec duo ad hoc efficiendum ut pacem et gloriam habeamus, a similitudine aliquorum, qui sibi obuiam ueniunt ad hoc ut aliquid concordanter efficiant. Ac si dicat: Nunc concorditer misericordia et ueritas Dei cooperabuntur, ut pacem et gloriam adipiscamur, et per hoc etiam ad hec deueniemus, quia per misericordiam Dei in hominibus iustitia, id est remissio peccatorum, et pax, id est dilectio Dei et proximi osculate sunt, id est concordabuntur ualde, a similitudine concordantium, qui sese mutuo osculantur. Quod est dicere: Per hoc ad pacem eternam et gloriam homines deuenient, quia misericordia et ueritas Dei, et iustitia et pax per misericordiam Dei hominibus 342 date, hoc cooperabuntur.  Posset queri: Quomodo eis dabitur iustitia, id est remissio peccatorum?

Quod sic ostendit: uere iustitia erit in hominibus; nam de terra, id est ipsis hominibus qui modo terreni sunt non spirituales, orta est, id est orietur ueritas, id est uera confessio peccatorum, et per ueram confessionem prospexit, id est prospiciet, scilicet ueniet ad eos iustitia, id est peccatorum remissio, data de celo celorum, Christo, a similitudine illius qui, aliquem grauiter oppressum clementer prospiciens, ad ei auxiliandum uenit. Hanc autem confessionem ex se homines non habent; etenim Dominus dabit benignitatem, id est benignam illustrationem gratie sue interius, unde uera illa confessio procedet, et per hoc confitendo et ad iustitiam  remissionis attigendo non solum anima dabit fructum bonarum cogitationum, sed et terra nostra, id est terrena sensualitas nobis conformium, qui tunc temporis erunt, dabit Deo fructum, fructum scilicet bonorum operum. Cum dicit nostra, conformat se fidelibus Ecclesie futuris, quia secundum fidem iam Ecclesie membrum erat. Dico quod iustitia et pax erunt in hominibus per ueritatem, et postquam iusti efficientur, iustitia ambulabit, id est, ipsi promouebuntur de bono ad melius, et non ad fauorem hominum, sed ante eum  ambulabit, id est ad hoc ut ei bene placeat. Qualitatem ponit pro quali, iustitiam scilicet pro iustis. Et per hoc ambulabit ante eum, quia ipsa iustitia ponet gressus suos, id est opera sua quibus ad uitam gradietur  in uia, id est in Christo qui est »uia, ueritas, et uita ,« scilicet quia conformes efficientur Christo in operibus; per se enim non sufficerent ad ambulandum de bono in melius. uel sic: Dico quod ambulabit, et hoc non per se, sed per hoc quod Dominus ponet gressus suos, id est gressus adiutricis gratie in uia, id est in ipsis iustis, qui uia Dei dicentur, eo quod in eis spiritualiter ambulabit secundum inoperantem gratiam, non secundum motum localem, iuxta quod idem dicit per Prophetam. »Inambulabo in illis, et ero illorum Deus .« uel uia dicuntur, eo quod ad modum uie directi erunt a Domino ad uitam



IN PSALMUM LXXXu.


Titulus octogesimi quinti: Oratio ipsi Dauid, scilicet Christo, ascribenda. Et si quedam in hoc psalmo enuntiatiue dicuntur, quia tamen principaliter ad orationem spectat, oratio dicitur. Dominus enim iehsu circa tempus passionis orans, et de constantia ne cedat, et de resurrectione, et de gentium et Iudeorum conuertendorum salute in hoc psalmo introducitur, ut nobis orandi exemplum et pro nobis et pro inimicis tribuat. Quod autem se pauperem dicit secundum humanam naturam, qui tamen secundum aliam naturam Deus et omnipotens erat, ad nostram instructionem facit, ut, qui simpliciter homines sumus et peccatores et fragilissimi, nos pauperes et inopes penitus esse reputantes, a diuina gratia  oremus clementer adiuuari.

Inclina, Domine Pater, aurem tuam, dictum est a similitudine medici inclinantis aurem infirmo, qui pre nimia egritudine non potest loqui, ut inclinando aurem percipiat quanta sit infirmitas eius, et misereatur ei. Auris uero potentia diuine misericordie dicitur, eo quod sicut audita percipimus aure, sic et ipse quod oramus percipit, et complet potentia misericordie. Et est hoc ac si diceret: Inclina aurem tuam, id est condescendere fac potentiam misericordie tue mihi infirmo secundum humanitatem. Quod est dicere: Tu qui me infirmum semper consideras, oro etiam ut attente consideres infirmitatem humanitatis mee, et exaudi me. Et necesse est ut mihi condescendendo 343 me exaudias, quoniam  ego, qui Deus sum et omnipotens secundum deitatem, sum secundum humanitatem inops, id est insufficiens alterius ope liberari, nisi tua; et pauper, id est insufficiens ope mea adiuuari. Et in hoc exaudi, scilicet custodi animam meam, ne deficiat a sanctitate, timore mortis, quoniam reuera sanctus sum et in cogitatione et in opere; et resuscitando saluum me fac ab hac infirmitate humanitatis mee, seruum tuum, Deus meus; specialiter quadam singulari obedientia me seruum dico, sperantem in te, non in aliquo alio adiutore. Ac si dicat: Cum seruus tuus sim, in nullo resultans et in omnibus tibi obediens, et cum in te solo non in quolibet alio sperem, et sis Deus, cui specialiter pre ceteris obedio, dignum est ut animam meam custodias, et me  saluum facias.

Et ideo adhuc miserere mei, resuscitando et custodiendo; quoniam tota die, id est omni uita mea, que clara fuit et splendida in bono ut dies, clamaui, id est clamore intense deuotionis egi, ad te adipiscendum. Et, oro etiam, letifica animam meam in resurrectione, que modo tristis est in passione. Letifica animam, fere idem est in sententia, quod et saluum fac seruum tuum; nisi quod, dum dicit letifica, ostendit ad euidentiam fragilitatis sue se contristatum fuisse. Oro, letifica. Et dignum est; quia non depressi animam meam uacando uitiis et malis operibus: sed leuaui, id est sublimaui in uirtutibus et bonis operibus ad te promerendum. Et non solum  he occasiones ualeant ad hoc ut me exaudias: sed, quoniam tu, Domine, suauis es, id est amabilis et iocundus cibus sanctis hominibus, qui tamen sunt utcunque peccatores, et longe me inferiores; et mitis es peccatoribus nondum penitentibus, quos non statim iuste damnas, sed patienter exspectas; et multe, id est infinite misericordie es, remittendo peccata omnibus inuocantibus te, id est affectuose orantibus de remissione: Percipe orationem meam auribus, id est potentia misericordie tue; et percipiendo intende uoci deprecationis mee, id est, intensum te fac uoci mee deprecanti te. Quod est dicere: Cum illis qui simplices homines sunt, et in aliquo te offendentes, hec beneficia concedas, ut eis suauis sis et mitis, et multe misericordie,  mihi potius Deo et homini, et a peccato immuni, intense tribue quod oro. Et ideo exaudi quia clamaui, id est clamore intenso egi, ad te promerendum in die tribulationis mee, id est in toto tempore uite mee, que nichil aliud est quam tribulatio. Et hoc fere idem est quod superius dixit, ad te clamaui tota die, nisi quia aliud notat, cum dicit tribulationis; ac si poneret: Quamuis assidue in tribulatione fuerim, nunquam tamen a clamore cessaui, ideoque dignus sum exaudiri.

Ostendit autem que utilitas sequetur de exauditione sua, sic: Dico Auribus percipe orationem meam; et ita facies. Et quia exaudisti, id est exaudies me, custodiendo et resuscitando omnes, id est omnismodi gentes quascunque fecisti, per meam resurrectionem  uenient ad te fide, que longinque sunt incredulitate. Non uacat a pondere, quod ponit, fecisti. Ac si dicat: Dignum est ut ad te ueniant, cum eas creaueris. Quid enim competentius quam ut Creatori creatura subiiciatur? Et postquam uenerint, coram te existentes, id est in beneplacentia tua adorabunt te, id est uenerabuntur te deuotione et humili oratione. Et etiam glorificabunt aliis nomen tuum, id est predicabunt successoribus gloriosum esse nomen tuum. uersus autem qui hunc precedit, scilicet Non est similis tui in diis, etc., per pharenthesim interpositus, sic post hunc uersum qui est Omnes gentes, etc., legendus est. Dico quod omnes gentes ad te uenient, relictis idolis. Et merito: Non enim est similis tui in natura aliquis in diis, id est  in idolis eorum, que falso dii erunt; et non est aliquis agens secundum opera tua, id est operans mirabiliter, ad modum mirabilium operum tuorum. Singula igitur singulis reddit, cum addit: uere nullus in diis operatur secundum opera tua; quoniam tu solus magnus es, id est potens et faciens mirabilia opera. Ipsi uero neque magni, neque mirabilia operantes: et nullus 344 similis tui in natura; quia tu solus Deus es, et nullus eorum Deus. Orat autem aut pro gentibus conuertendis, sic: Dico quod gentes ad te uenient, et pro eis, Domine Pater, scilicet deduc de uirtute in uirtutem me, id est ipsas gentes meas futuras in uia tua positas, id est in fide et cognitione tui, per quam ad te uenient; et ingrediar, id est ingrediantur  mei ad uitam positi in ueritate tua, id est in ueris preceptis tuis; uel ingrediantur, id est promoueantur in ueris preceptis tuis. Et in hac deductione et ingressione letetur cor meum, id est cor meorum, scilicet non contristentur in completione preceptorum tuorum, sed letentur; non sic tamen ut inde superbiant, sed sic ut timeat, id est mei timeant nomen tuum, quod est Dominus, scilicet timeant hoc quod designatur in te per hoc nomen quod est Dominus. Scilicet te omnipotentem esse et ultorem, qui eos punies si superbierint. Unde Dominus per Prophetam dicit: »Si Pater uester sum, ubi amor meus? si Deus, ubi honor? si Dominus, ubi timor? «

Enuntiat autem futurum quod orauit, cum adiungit:  Oro ut mei deducantur et timeant te, et ita erit: scilicet Confitebor tibi, Domine Deus meus, id est cum sis Dominus et Deus meorum, mei laudabunt te in toto corde meo, id est in tota affectione cordis sui: scilicet ut non in parte tibi uacent, et in parte mundanis; sed ex toto te laudabunt tota affectione. Et glorificabo, id est gloriosum predicabunt aliis nomen tuum, et hoc in eternum. Hoc autem ideo repetit, ut addat: Merito glorificabunt nomen tuum, et confitebuntur tibi in toto corde; quia misericordia tua magna est super me, id est meos; scilicet quia ipsis meis conferes per misericordiam tuam magna beneficia, illustrando eos uirtutibus et bonis operibus. Et prius eruisti animam meam ex inferno inferiori, id est crues animam meorum ex corruptione  cecitatis, que inferior infernus, id est imitas congrue dicitur, quantum ad corruptionem corporis, scilicet quantum ad passibilitatem et mortalitatem. Cum enim corruptio corporis, quod indignius est in homine, iure infernus dicatur, id est imitas et deiectio, conuenienter anime corruptio per cecitatem dicitur inferior infernus, id est inferior deiectio. Quanto enim res dignior et altior, tanto eius deiectio inferior et grauior. Hic igitur Deus fideles suos de inferno inferiori liberat, id est eorum animam, prius per cecitatem corruptam, spiritali gratia illustrat. In futuro uero de inferno corporis eos eripiet, cum immortales et impassibiles faciet. uel sic iste uersus legitur competentius, ut ad Christum referatur: Dico confitebuntur tibi, et glorificabunt nomen tuum. Et hoc inde  continget quia magna est, id est erit, misericordia tua super me, ut mihi constantiam des in passione, et post omnem mundum ditioni mee subiicias, et dones mihi nomen quod est super omne nomen. Et eruisti, id est erues animam meam ex inferno inferiori, ad quem descendet, ut inde fideles in tenebris existentes extrahat. Infernus inferior congrue dicitur infernus ille localis ad comparationem huius mundi qui superior est et tamen infernus dicitur, id est imus et deiectus ad comparationem patrie celestis, que dicenda est mons letitie.

Post orationem de gentibus, etiam de insurgentibus in eum Iudeis orare intendit. Sed ut sua oratione egere intendat, prius eos culpabiles esse monstrat,  sic: Oraui te, Domine Pater, pro gentibus saluandis; uolo etiam te orare pro iniquis Iudeis. Et utile quidem eis est ut pro ipsis orem, o Deus. Nam iniqui, id est minores in populo Iudeorum, non ex merito meo sed ex iniquitate sua insurrexerunt in me, inclamantes Crucifige , et cetera talia; et Synagoga potentium, id est congregatio pontificum et ceterorum principum, quesierunt animam meam auferre, et non proposuerunt te ultorem futurum ante conspectum suum, scilicet non proposuerunt ante conspectum mentis sue te sic debere ulcisci, quia ex iniquitate in me insurrexerunt, quod utique proponere deberent. Et tu, Domine, non inde iuste punias, sed ut pars eorum saluetur, tu, Domine Deus, misericors  345 in natura; et miserator, secundum exhibitionem misericordie; et patiens, exspectando peccatores, non statim puniens; et multe misericordie, condonando peccata conuersis; et uerax, complendo omnia que promittis: quia scilicet uerax es, et me saluandum et glorificandum promiseris, respice in me, tibi usque ad mortem obedientem, et sic da imperium totius mundi, mihi puero, id est seruo tuo, in nullo tibi resultanti, et antea quam des imperium, post tres dies saluum fac a morte filium ancille tue Marie. Ac si dicat: Non solum hoc promeretur obedientia mea ut me salues, sed et obedientia matris mee; cui cum per Gabrielem mandasses quod me conciperet, non incredula neque rebellis, sed obediens facta et fidelis: ecce, inquit, id est parata  sum, ancilla namque Domini sum , etc. Et non sic me salues a morte, ut hoc lateat; inutilis enim mundo esset resurrectio mea. Sed quia misericors es et miserator et patiens et multe misericordie, fac mecum signum resurrectionis in bono. Et bene ponit mecum, ut se innuat esse Deum. Quasi diceret: Ego, secundum quod Deus sum, faciam signum resurrectionis, id est mirabilem et manifestam resurrectionem. Signum quippe pro miraculo sepissime ponitur. Dico quod faciam signum resurrectionis, et hoc signum erit in bono, id est in utilitate Iudeorum et gentium conuertendorum. uel: ego faciam, id est complebo signum Ione, scilicet ut sicut Ionas die tertia de uentre ceti egressus est, ita ego die tertia carnem meam de sepulcro resuscitatam  egredi faciam . »Potestatem enim habeo ponendi animam meam, et iterum sumendi .« Dico quod ego faciam signum in bono; et tu Pater fac mecum, id est cooperate cum sancto Spiritu hoc signum in bono, ut uideant fide, secundum partem saluandorum dico, Iudei, qui me oderunt, quoniam tu, Domine, adiuuisti me, et hoc modo adiuuisti quod consolatus es me in resurrectione, qui modo tristis sponte sum in passione. Et hoc uidendo confundantur bona confusione qui oderunt me, et sic conuertantur.



IN PSALMUM LXXXuI.

Titulus octogesimi sexti: Filiis Core. Psalmus cantici. Quod sic exponitur: Iste psalmus cantici, id est  letitie, , proponitur filiis Core, id est adoptiuis filiis Crucifixi, quorum utilitati in hoc psalmo Propheta intendit. Laudat enim in hoc psalmo Propheta Ecclesiam primitiuam, de fundatione et gloria portarum suarum, et, ut auctorizabilior laus sua sit, Spiritum sanctum eam laudantem introducit. Cui Ecclesie primitiue, ad cumulum eius laudis, dicit Ecclesiam de gentibus adiungendam esse, et Christum Deum et hominem, et ipsius Ecclesie  Dominum in ea nasciturum esse. Et hanc laudem ad utilitatem filiorum Core facit, scilicet ut, qui, iam per baptismum filii Core facti, eius  ciuitatis ciues sunt, hac laude instigati nunquam ab eius participatione discedant; qui uero nondum eius ciues existunt, tali laude ad eam attrahantur. Et bene quidem Christus Core dicitur, id est caluus, eo quod a Iudeis, qui stulti fuerunt ut pueri, derisus sit, a similitudine reorum, qui pro sceleribus decaluati, id est capillis truncati, deridentur. Quod in Eliseo caluo premonstratum est; qui cum discedens a Iericho montem Bethel ascenderet, pueri eum ascendentem considerantes deridebant, dicentes: »Ascende, calue, ascende, calue .« Qui mox, diuina ultione permittente, a duobus ursis silua egredientibus deuorati sunt . Sic et Iudei, quia Christum ab Iericho transeuntem, id est ab hac uita, et Bethel, id est celum, per exitum mortis ascendere  parantem, dum crucem ascendit, deriserunt, dicendo: »Si Filius Dei es, descende de cruce ,« mox post 42 annos a duobus imperatoribus, Tito scilicet et uespasiano, Roma exeuntibus destructi sunt. Et bene mundi huius uita Iericho dicitur, eo quod ad modum lune aliquando per prospera augmentari, aliquando uero per aduersa deficere uideatur. Iericho quippe luna interpretatur. Congrue quoque per montem Bethel, celum designatur, quod excelsa domus est, uidelicet habitatio eius summa, non localis sed spiritalis. Bethel sane domus Dei interpretatur.

346 Fundamenta eius in montibus sanctis. Cum ita laudem Ecclesie primitiue, que Dei ciuitas est,  uideatur agere, quasi de ea aliquid iam dixisset , innuit nobis quod de ea iam multum et frequenter in mente cogitando egerit. Et per hoc eam ualde commendat, cum ipse, uir grauissime auctoritatis, de ipsa Ecclesia se frequenter cogitasse innuat. Et est ac si dicat: Sion, id est Ecclesia primitiua, que speculabitur eterna, non attendendo presentia, ualde laudabilis erit. Fundamenta enim eius erunt in montibus sanctis, apostolis scilicet et prophetis, qui montes erunt dicendi, scilicet in perfectione uirtutum et operum Excelsi. Quod est dicere: Sion fundabitur in doctrina prophetarum et apostolorum, ut, firma facta, ad hostium uisibilium et inuisibilium impulsum non corruat. Qui prophete  et apostoli montes dicuntur excelsi, ad differentiam hereticorum et pseudo predicatorum, qui, tametsi montes sint, id est in seculari sapientia prouecti, non tamen sancti sunt sed tenebrosi. Unde a Domino nobis per Scripturam precipitur ut in montibus tenebrosis pedem offendere caueamus. Dicuntur autem prophete et apostoli Ecclesie fundamenta, eo quod per ipsorum doctrinas super unum et immobile fundamentum, quod est Christus, in fide fundata sit. Iuxta illud Apostoli: »Aedificati super fundamentum apostolorum et prophetarum, ipso summo angulari lapide Christo Iesu .« Sed diligit Dominus, etc. Quod sic coniungitur: Dico quod Sion inde laudabilis sit quia fundata est in montibus sanctis. Laudabilis etiam est de pulchritudine  et perfectione portarum suarum, apostolorum scilicet, qui non solum fundamenta, sed etiam Ecclesie porte dicuntur, eo quod eorum doctrinis ad eiusdem Ecclesie consortium infideles intreunt. Et per hoc portas eius speciosas in uirtutibus et operibus esse conuincitur, quia Dominus, qui eas non diligeret nisi pulchre essent, diligit portas Sion, id est diliget super omnia tabernacula Iacob, scilicet apostolos diliget ei militantes plusquam omnes in priori populo Iudaico, qui fuit de genere Iacob; qui ideo tabernacula dicuntur, quia Deo in tabernaculis militauerunt, id est in militia carnalium obseruantiarum, que ad similitudinem tabernaculorum transitorie fuerunt, postquam significata aduenerunt. Quasi dicat: Ideo magis diliget Dominus apostolos,  quia ipsi in moralibus preceptis sibi militauerunt. Fideles uero in priori populo in carnalibus obseruantiis, que umbre sunt moralium, Deo militauerunt. Pauci uero, iam fide Ecclesie membra existentes, etsi fuerint in moralibus militantes, non tamen ideo perfecte ut apostoli, ideoque digne minus dilecti. Siue si hanc laudem de omni Ecclesia uelimus accipere, pars cuius iam in celis cum angelis letatur, pars autem in hac uita degens adhuc sub angustiarum pondere Deo militat, portas Sion accipiemus uirtutes que porte eius sunt, per quas ingreditur ad uitam; quas Dominus diligit magis quam tabernacula Iacob, id est transitoriam militiam carnalium obseruantiarum prioris populi. Sequitur:

 Gloriosa, etc. Quod sic continuatur: Laudo te, Sion, de fundamentis tuis et portis, et hoc non adinuenio ex me; sed hec gloriosa, scilicet quod talis eris in fundamentis et portis, dicta sunt mihi de te a Spiritu sancto, non sermone, sed occulta inspiratione, o ciuitas Dei, munita in uirtutibus et bonis operibus. Introducit igitur uerba Spiritus sancti sibi interius loquentis, cum addit memor ero, etc. Quod sic adaptatur: Dico quod hec gloriosa dicta sunt mihi de te a Spiritu, qui mihi talia adhuc ad tui laudem predicit. Ego qui uisus sum obliuioni dedisse Raab et Babylonem, non illuminando fide, memor ero illius Raab, et Babylonis, ut ad fidem eam adducam, et hoc scientibus me, id est per predicatores Ecclesie primitiue, qui me scient, id est qui me  347 fide cognoscent. Raab quidem et Babylon hic uidentur idem denotare: scilicet gentium multitudinem. Raab enim superbia uel latitudo; Babylon uero confusio interpretatur. Unde congrue gentium populus Raab et Babylon dicitur, eo quod per uoluptatem et uitia late incesserit, et Deo cultum debitum denegando contra eum superbierit; qua de re dignum se confusione fecit. Dicitur quoque idem populus Raab per historie figuram. Sicut enim Raab meretrix in Iericho, dicitur olim exploratores filiorum Isrel suscepisse, et per hoc meritum domus sue familiam in destructione Iericho sub signo funiculi rubei a perditione saluasse ; sic et pars gentium que apostolos suscepit, et eis credidit, qui Dei exploratores in gentibus fuerunt, per  signum purpure passionis Christi, et in die iudicii cum omnibus imitatoribus suis saluabitur, cum Iericho, id est deficiens malorum ciuitas destruetur. Que Iericho dicitur, eo quod hic in prosperitate crescat, in futuro uero in tormentis sit defectum passura, ad similitudinem lune crescentis et decrescentis.

Ecce alienigene, etc. Quod sic adaptatur: Dico quod memor ero Raab et Babylonis, et ita erit. Ecce enim iam certum est quasi presens sit, quod alienigene, id est gentes que aliene sunt a fide, et alterius generationis quam Iudei, scilicet illi alienigene dico, qui sunt et Tyrus et populus Aethiopum, id est pars quorum est Tyrus, id est angustia, scilicet angustians fideles meos multimode, et pars est populus  Aethiopum, et si non sint Tyrus, id est nigri in peccatis ad modum populi Aethiopum, qui niger est in corpore. Hi omnes, scilicet et Tyrus et populus Aethiopum qui sunt pars alienigenarum, fuerunt illic, id est adiungentur in consortium illius Sion primitiue per scientes me. Si enim, Nunquid, etc. Quod sic coniungitur, et preposterate legitur. Dico, o auditores, quod hoc dicit mihi Spiritus sanctus, memor ero et ecce alienigene. Et ad cumulum laudis eius hoc de ea mihi testatur, scilicet quod et quidam natus est, id est nascetur in ea homo, id est secundum quod homo, et ipse qui in ea nascetur, fundauit eam, id est creabit eam, et in fide et in uirtutibus fundabit Altissimus, id est secundum illam naturam  qua Deus erit omnipotens. Quod est dicere: Christus secundum humanitatem in populo Iudaico nascetur, qui tamen secundum diuinitatem eum creauit, et in fide fundabit secundum partem. Et hoc quod de te obscure dico, o Sion. Nunquid dicet homo, id est nunquid soluet aliquis qui sit simpliciter homo, id est animalis et non spiritalis? uere non dicet, id est soluere non poterit qualiter hoc continget, quod homo nascetur in te, et ipse fundabit te. »Animalis enim homo non percipit ea que Dei sunt .« Per hoc autem innuit, hoc ineffabili mysterio et sacratissimo contigisse, quod homini dicit esse insolubile: uel sic. Dico quod homo nascetur in te; et ipse fundabit te. Et hoc, o Sion, nunquid dicet homo, id est nunquid audebit  dicere quilibet qui simplex homo sit, id est animalis non etiam spiritalis, nequaquam. Non enim debiles hoc testari ausi sunt quod Christus Deus et homo fuisset. Unde Manichei mentiti sunt eum non uerum hominem fuisse, sed corpus phantasticum suscepisse. Iudeis enim hoc erat scandalum, gentibus autem stultitia , ut quilibet Deus et homo diceretur. Hoc autem ad laudem predicatorum predicit, quod scilicet eos innuit esse constanter predicaturos, quod debiles confiteri non audebunt. Si Dominus narrabit. Quod sic iungitur. Quia dixerat: Nunquid dicet homo, ne quilibet intelligeret hoc adeo graue esse, quod nullus ex toto dicere posset uel auderet, addit: Quamuis hoc non dicet homo, tamen non ex toto tacebitur. Dominus  enim Deus narrauit hoc, id est narrabit in scripturis populorum, id est in Scripturis que populis Christianis proponentur ad intelligendum. Ac si dicat: Non erunt ille Scripture inintelligibiles et nimis obscure ut scripture philosophorum, que nimis obscure sunt, et a paucis 348 intelliguntur, cum fere nichil ueri loquentur; sed cum uera et manifesta predicent, a multis populis intelligentur. In hoc autem ipsas Scripturas ualde commendat. Ostendit etiam ad laudis earum exaggerationem ipsarum auctores, cum adiungit: Dico quod in scripturis populorum narrabit, et id est scilicet in scripturis principum horum populorum narrabit hoc qui fuerunt, id est qui erunt in ea Sion. Quod est dicere: Non in qualibuscunque scripturis populorum hoc narrabit,  sed in Scripturis apostolorum, qui erunt principes in doctrina illorum populorum qui erunt in ea Sion. Sequitur: Sicut letantium. Quod sic continuatur: Facit apostropham ad eam ex iocunditate nimia, sic. Dico, o Sion, quod hoc dicit mihi Spiritus sanctus de te, quoniam homo nascetur in te, et ipse fundabit te. Et hoc insuper dicit mihi de te, quatenus habitatio omnium habitantium in te erit sicut habitatio letantium. Quod est dicere: Omnes qui in te fide habitabunt, erunt sicut letantes in puritate conscientie sue. Iuxta quod Apostolus dicit: »Gloria nostra hec est testimonium conscientie nostre .« Et bene ponit non letantium, sed sicut letantium, quia licet hic ualde  fideles de puritate conscientie sue letentur reuera et ample, ad comparationem tamen eterne letitie future hec presens non dicitur letitia; sed sicut letitia, id est umbra letitie future. Per hoc autem attrahit ad consortium Ecclesie illos qui extra Ecclesiam sunt, cum ipsius habitatores dicat esse letantes.



IN PSALMUM LXXXuII.

Titulus octogesimi septimi. Canticum psalmi filiis Core, in finem pro Melech [al., Meleth] ad respondendum, intellectus Eman Isrelite [al., Ezrahite]. Non dicit canticum quod hic agat de iocunditate remunerationis eterne, sed quia Christus hic de passione sua agens, et orans ut Deus eum constantem faciat et resuscitet, instruit omnes qui sunt filii sui  adoptiui, ut sicut ipse non inuitus, sed cum letitia pro nobis crucem sustinuit, licet secundum carnis debilitatem tristis appareret, ita et filii eius pro eo si necesse fuerit, cum letitia debeant aduersa sustinere, et in ipsis aduersis orare. Et hoc in titulo innuitur cum dicit: Canticum psalmi filiis Core, in finem, pro Melech ad respondendum. Qui sic adaptatur. Canticum huius psalmi, id est iocundum negotium huius tractatus, scilicet negotium passionis Christi, in quo ipse pro salute mundi passus precinuit. Ideoque dicitur canticum quod in hoc psalmo continetur, proponitur filiis Core, id est filiis Christi, qui filii eius adoptiui facti sunt per passionem. Et proponitur ipsis ad respondendum, id est ad hoc ut ei respondeant, non uerbis sed factis, scilicet  ut sicut ipse precinuit pro eis patiendo, ita et ipsi si oportuerit succinant et respondeant, pro eo mortem pati non fugiendo. Et non inuiti respondeant, aut quasi ex necessitate; sed pro Melech, id est secundum concordiam caritatis et dilectionis, scilicet ut sicut ipse cum caritate dilectionis sustinuit; sic et ipsi cum caritate sustineant, et in hoc secum concordent. Nam si tradiderint corpus suum ut ardeant, caritatem autem non habeant, nichil eis proderit . Et hanc responsionem non ad horam facere debent, sed usque in finem uite. »Qui enim perseuerauerit usque in finem hic saluus erit .« Melech quidem chorus interpretatur. Etenim quia in choro solet esse concordia cantus, Melech pro concordia competenter accipitur.  Et hoc est intellectus Eman Isrelite, id est hoc intellexit Christus, esse scilicet cantandum, id est iocundum in anima in tribulatione, licet tristitia sit exterius ex carne; Eman quippe frater, Isrelita uero uidens Deum interpretatur. Unde congrue Christus Eman Isrelita dicitur; qui frater noster est, et secundum humanitatem nostram quam participauit, et secundum diuinitatem suam, cuius nobis participationem donauit. Unde idem dicit: »Quicunque fecerit uoluntatem Patris mei, ipse meus frater est .« Et alibi: »Ite, dicite fratribus meus .« Isrelita uero digne dicitur. Quis enim ei potest equiparari 349 in Dei uisione, cuius humanitatem  uerbo Dei coniunctam esse non est dubium, in eiusdem persone inenarrabili unione? Per hoc igitur filios Core uehementer attrahit ad cantandum in tribulatione, cum perhibeat Christum hoc intellexisse. Non enim hoc intellexisset, si non utique ad passionis obedientiam uoluntarie cucurrisset.

Domine Pater Deus opifex salutis mee, in die, id est in prosperitate, et nocte, id est in aduersitate, clamaui, id est clamore intenso egi bone deuotionis. Et hoc est coram te, id est hoc uides tu, quicunque hoc ignoret. Ergo oratio mea facta in conspectu tuo, id est facta de tali re que est in conspectu tuo, scilicet facta de perfectione constantie, et de resurrectione, que tibi bene placent, ut de eis orem: et que dono digna sunt, intret, id est admittatur ad  hoc ut compleatur a similitudine honestorum legatorum, qui thalamum Domini intrare permittuntur Quod dicit in die clamaui et nocte coram te, interpositum est, et est ac si sic diceret: Cum tu Dominus sis omnium et Deus, et per hoc te manifestum est omnipotentem esse: et iam opifex mee salutis exstiteris, et talia etiam orem que in conspectu tuo sunt, oro ut oratio mea intret, id est admittatur. Et quia dixerat salutis, ipsam salutem ostendit cum interponit: Huius scilicet salutis fuisti opifex, quod me adeo perfectum fecisti, quod non remissus fui: sed clamaui, id est clamore intense deuotionis egi, et in die et in nocte, non factus in die superbus, nec in nocte timore confractus: quod eque summa salus est ne quis in die uel in nocte a tali clamore desistat.  Dico intret oratio mea, et ut non excludatur: inclina aurem tuam, id est condescendere fac potentiam misericordie tue humili preci mee. A similitudine medici, qui aurem egroto inclinat, seu iam sepius ostensum est. Et necesse est ut aurem ad precem meam inclines, quia anima mea repleta est malis, id est replebitur tribulationibus. Mala nimirum pro tribulationibus sepissime ponuntur; uerbi gratia in Iob: »Si bona suscepimus de manu Domini: mala autem quare non suscipiamus .« Et adeo replebitur anima mea malis, quoniam uita mea, id est ipsa anima, que causa est uite mee, appropinquauit, id est appropinquabit, inferno, scilicet per nimium tribulationum pondus a corpore separanda, in infernum descendet: et partem saluandorum  inde extrahet. Dico quod anima mea replebitur tribulationibus. Et ad cumulum persecutionum mearum, estimatus sum, id est estimabor a persecutoribus meis Iudeis, cum descendentibus in lacum, id est cum latronibus descendentibus in profunditatem uitiorum, deputatus sum dignus tradi turpiter in mortem. Unde propheta testatur: »Et cum iniquis deputatus est .« Et factus sum, id est fiam pro reputatione eorum uilis et abiectus, sicut homo sine adiutorio, scilicet putabunt me nullatenus adiuuandum esse: cum ego tamen futurus sim liber a iure mortis, existendo inter mortuos. Scilicet cum ero in numero mortuorum in corpore mortuus; non ero tamen in potestate mortis,  ut me retinere ualeat; sed liber ero, ut quando mihi placuerit, resurgendi habeam facultatem. Per hoc quod se liberum dicit, quoniam uoluntarie patietur, innuit, unde nos ad affectum patiendi instruit. Et existimabor adhuc ab eisdem persecutoribus esse peccator, sicut sunt multi uulnerati prius a praua suggestione per consensum, et iam dormientes in sepulcris, id est sopiti et mortui in corporibus suis per operationem nimie uoluptatis. Scilicet me similem reputabunt peccatoribus, qui prius a suggestione sua in consensu uulnerati, iam ad consuetudinem operandi uoluptatem deuenerunt, et adeo quod anime eorum sunt dormientes in sepulcris, id est sopite et mortue in uoluptatibus corporum, que recte sepulcra per similitudinem dicuntur. Sicut  enim corpora in sepulcris iacentia deficiunt et fetent; ita et anime uoluptatibus corporum assentiendo 350 immorantes in uitiis, exterius male fame fetorem emittunt. Quorum dormientium non es amplius memor, id est qui adeo dormiunt, quod amplius eorum non existis memor, ut eos exsuscites. Dico quod existimabunt me similem dormientibus: et ipsi tamen sunt repulsi de manu tua, id est de protectione tua malis meritis suis, ut eorum non sis memor; ac si dicat: Si ipsi qui me talem reputant, iusti essent, non tam mirabile uideretur. Sed cum ipsi adeo peccatores sint, ut iam malis meritis suis exigentibus, de manu tua repulsi sint, me qui iustus sum talem existimare, mirum uidetur et penitus indignum. Et per hoc filios Core instruit contumelias  peccatorum, licet iusti sint, uoluntarie pati, cum ipse singulariter iustus et a peccatis liber, tot contumelias sustinuerit.

Et posuerunt, id est ponent me pro reputatione sua in lacu inferiori, id est in profunditate peccatorum, scilicet reputauerunt quod iam deuenissem in infimam profunditatem peccatorum. Et posuerunt me reputatione sua in tenebrosis, id est in numero tenebrosorum. Scilicet reputauerunt me esse in tenebris ignorantie Dei, et non in qualicunque ignorantia; sed in umbra causa mortis, id est in illa obscuritate ignorantie que causa est mortis eterne. De qua legitur: »Ignorans ignorabitur .« Ille uidelicet ignorans, qui Dei preceptorum notitia penitus caret. Sunt enim quedam  ignorantie que ad mortem minime ducunt: ut si diuine Trinitatis et unitatis habitudinem, et cetera talia ineffabilia Dei mysteria ignoramus. Et hoc quoque reputabunt, quod furor tuus confirmatus est super me, id est nimia ira tua firma et immobilis contigerit super me, id est contigerit in me ad hoc ut opprimat me, ad modum ponderosorum desuper cadentium. Quod est dicere: Hoc ipsi reputabunt quod hic mihi ualde sis iratus et maleuolus, et in futuro prout ipsi reputabunt: induxisti super me, id est induces ad oppressionem et destructionem mei omnes fluctus tuos, id est omnes uindictas per tormenta, que congrue quidem fluctus dicuntur. Sicut enim fluctus superuenientes naufragum mergunt, ut  non possit exsurgere; sic et uindicte Dei damnandos in tormenta demergent, ne ualeant ulterius euadere. Non solum uero hoc mihi continget, ut talis a persecutoribus existimer, sed etiam ad miseriarum mearum accumulationem, longe fecisti, id est permittes longe fieri a me notos meos. Scilicet tanta erit persecutio mea, quod discipuli qui sunt noti mei fugientes elongabuntur a me. Et non solum elongabuntur, sed et posuerunt me abominationem, id est causam abominationis sibi, scilicet quibusdam eorum de resurrectione mea desperantibus, uidebitur abominabile, mihi adhesisse. Et etiam traditus sum, id est tradar Iudeis a quodam discipulo meo Iuda Iscariote. Et cum tradar non egrediebar, id est non egrediar de obscuritate potentie; a similitudine  illius qui in obscuritate loci cuiuslibet existens, non uult egredi ne appareat. Ac si dicat: Possem quidem exercere potentie mee uindictam super eos, cum eius traditus fuero; sed ego non manifestabo eis potentie mee magnitudinem, que eis obscura est et ignota. Ceterum patienter omnia sufferam, ut meis exemplum tribuam patienter sine rebellione patiendi, ubi etiam locum habebunt ulciscendi. Et quia non egrediar; oculi mei languerunt, id est apostoli languebunt, scilicet deficiens a spe resurrectionis mee, pre inopia lucis interioris, scilicet quia non erunt interius fide plenarie illuminati, deficient a spe resurrectionis. Unde quidam desperando dixisse leguntur: »Nos sperabimus quod hic redempturus esset Isrel .« Oculi quidem  in Ecclesia conuenienter apostoli dicuntur, eo quod minoribus pastorali cura preuideant; ad similitudinem oculorum, toti corpori preuidentium. Dico quod anima mea replebitur malis, et estimatus ero cum descendentibus in lacum, et traditus ero, et oculi mei languebunt. Ego tamen non hac occasione remissus fui; sed clamaui ad te, Domine 351 Pater, id est clamore intense deuotionis egi ad te, ut me constantem faceres, et resuscitares; et tota die, id est iugiter, expandi manus meas, id est dilataui manus cordis, affectiones bonas scilicet, ad te promerendum; id est ad hoc ut gratiam tuam promererer, et sic constans fierem, et resuscitarer. Dico quod clamaui dicens: o Domine, noli me pati remanere in sepulcro. Non sic dico ut non ponar in  eo; sed ita ut non remaneam in perditione, id est ut non putrescam.

Nunquid enim facies mirabilia in mortuis in anima, scilicet facies hec mirabilia in hominibus, qui mortui sunt per peccatum originale: ut eos ad uitam reducas per fidem, sicut promisisti, me remanente in sepulcro et in perditione? Minime. Aut apostoli qui erunt medici tui, erogando medicinam doctrine infirmis in anima mortuis, suscitabunt per doctrinam ad uitam fidei ipsos mortuos, omne humanum genus scilicet, et ipsi suscitati, confitebuntur tibi, id est laudabunt te et ore, et corde, et opere, me remanentem in sepulcro: Nunquid etiam narrabit aliquis saluatus misericordiam tuam, id est reparationem  humani generis factam per misericordiam tuam, in sepulcro, id est in consideratione sepulcri mei, scilicet si me considerauerit in sepulcro remanere et non resurgere? Et nunquid narrabit aliquis ueritatem tuam, id est te ueracem esse in completione resurrectionis mee, quam per prophetas promisisti, in perditione, id est in consideratione perditionis mee, scilicet si permiseris me ad perditionem deuenire, ut non resurgam? Et nunquid cognoscentur in tenebris, id est in tenebrosis, scilicet gentes que sunt in tenebris ignorantie, cognoscent per narrationem apostolorum mirabilia tua, que per me operaberis, scilicet expugnationem diaboli, et salutem mundi, et cetera mirabilia que multa sunt, me remanente in sepulcro et in perditione? Et nunquid  cognoscetur in terra obliuionis, id est in gentibus que terra maledicta sunt per Adam, et quandiu uideris obliuioni tradidisse, iustitia tua, id est nunquid cognoscent ipse gentes omnem iustitiam esse a te non a se, si remansero in sepulcro et in perditione? Minime.

Hoc autem quod sub interrogatione sic ponit oratio est cum maiori pondere affectionis facta, quam si sine interrogatione fieret. Et est ac si dicat: Resuscita me; nam si in sepulcro remansero et in perditione, hec inconuenientia contingent: scilicet non facies mirabilia in mortuis, neque medici suscitabunt ipsos mortuos predicatione sua: neque mortui resuscitati tibi confitebuntur, neque narrabit aliquis predicatorum misericordiam et ueritatem  tuam, neque gentes que tenebrose sunt, et terra obliuionis cognoscent mirabilia tua, et omnem iustitiam a te esse. Cum igitur hec inconuenientia ostendit, ad prestandum quod orat Dei clementiam magis compellit. Repetit autem quod dixit, clamaui, ut addat. Dico quod hec inconuenientia contingent, nisi resuscitatus fuero: et ideo ut resuscitari mererer: clamaui ad te, Domine Pater, ego qui dignus sum exaudiri. Et a clamore non deficiam: sed oratio mea cum clamore facta, in mane, non in tenebris, id est in claritate bone conscientie et deuotionis mee, preueniet te, id est preueniet remunerationem tuam, scilicet promerebitur remunerationem, a similitudine strenui militis, qui precedit donatiuum obsequio, ut post digne ipsum donatiuum suscipiat. Quod  est dicere: Ut dignus sim resuscitatione, promerebor hoc prius irremissa oratione et clamore. Nam prius in uinea est laborandum, postea uero denarius accipiendus. Facit autem questionem, ut postea soluat: uidelicet quare Deus eum noluerit exaudire orantem ut posset tribulationem passionis euitare, cum adiungit: Ut quid, etc. Quod sic iungitur: Dico quod clamaui orando de resurrectione. Oraui etiam ut, si possibile est, transeat a me calix passionis. Et ut quid, Domine, repellis hanc orationem meam, permittendo me pati, et hoc modo auertis, id est uideris auertere a me faciem, id est beneuolentiam tuam: a 352 similitudine iratorum, qui ab his quibus irati sunt, faciem auertunt? Faciem  pro beneuolentia ponit, eo quod in faciei serenitate soleat beneuolentia denotari.

Quamuis autem orationem meam repellas, ego tamen, qui affligi permittor, pauper sum, id est humilis erga te, sicut pauper erga diuitem, et in laboribus predicationis, a iuuentute mea, id est a principio iuuentutis, scilicet a trigesimo etatis mee anno, a quo tempore licitum est predicationem exercere. Et ego exaltatus, id est ualde promotus in humilitate, et laboratione predicationis, quod eque magna exaltatio est. Humiliatus sum, id est deiectus in tribulationibus, et conturbatus metu ipsarum tribulationum; ac si diceret: Si superbus et otiosus existerem, non esset mirum meam orationem repelli. Sed cum sim humilis ad modum pauperis, et laborans  in obedientia predicationis, et in his ualde sublimatus, admirabile est cur me tam seueriter in tribulationibus permittas humiliari et conturbari. Questio est facta, ad soluendum accedit, cum dicit: In me transierunt, etc. Quod sic continuatur: Dico hic quod posset queri, scilicet quare repellis orationem meam, et quare me permittis humiliari et conturbari? Et ecce quare hoc sit: ideo, scilicet humilior, quia ire tue, id est uindicte tue, quas in humanum genus exerces propter peccatum Ade, in me coniecte transierunt, id est transibunt ab humano genere; quod est dicere: Passiones in me coniecte cause erunt quare mortalitas et passibilitas, et cetere uindicte quas tu Deus exerces in humanum genus, destruentur, et ideo terrores tui, id est terribiles  passiones a te disposite, conturbauerunt me, id est conturbabunt secundum fragilitatem carnis; uel terrores passionum multarum, quas scio me passurum per tuam dispositionem conturbabunt me, non ex necessitate, sed spontanea conturbatione, unde legitur: »Cepit iehsu pauere et tedere .« Et uere me conturbabunt terrores. Nam circumdederunt me sicut aqua, id est circumdabunt me tota die passiones mee; sicut aqua, id est ad modum aque, scilicet ut me opprimant, a similitudine aque que aliquem circumdat ut demergat et opprimat. Circumdederunt, id est circumdabunt, inquam, me, et hoc simul, id est ita quod nullus excipiatur; ac si dicat: Non ita me circumdabunt, ut partim in uno tempore, et partim in alio, sed omnes me simul circumdabunt,  ad exaggerationem calamitatum mearum, ideo quod circumdabor. Ad cumulum autem erumnarum mearum elongasti a me amicum et proximum, scilicet tanta erit conturbatio passionum mearum, quod facies a me fugiendo elongari amicos, apostolos scilicet, qui amici mei sunt, id est ualde familiares. »Percuties enim pastorem et dispergentur oues .« Et proximi mei, id est contribules mei, a me elongabuntur, et notos meos, id est occultiores discipulos, sicut Nicodemum et Gamalielem et ceteros, a me elongari permittes. Et hoc quod elongabuntur continget a miseria mea, scilicet quia miseriam meam multiplicem considerabunt, relinquent me et fugient. Per hoc quod  amicos et proximos et notos a se dicit elongandos, multiplicem esse miseriam suam innuit, et per hoc nos ad patiendum pro eo magis instruit.



IN PSALMUM LXXXuIII.

Psalmi octogesimi octaui titulus: Intellectus Ethan Isrelite. Quod sic exponitur: Hic habetur intellectus Ethan Isrelite, non ut Ethan Isrelita hunc intellectum habeat; sed quia Propheta hoc in psalmo agens, hunc tropicum habet intellectum, de Ethan Isrelita, id est de Christo qui est Ethan, id est robustus, deuincendo fortem armatum diabolum, et Isrelita est, ut in precedenti psalmo ostensum est. Propheta quippe, quia in precedenti psalmo Christum humiliter agentem de passione sua introduxerat, in hoc psalmo intendit eum magnum et  potentem et incomparabilem ostendere, enarrando beneficia misericordie Dei, per eum humano generi conferenda. Et hoc etiam auctoritate paterna corroborat, quem loquentem inducit, et beneficia que sit in Christo et per Christum in Ecclesia operaturus, promittentem. Ostendit 353 etiam hic Propheta non intelligendum esse passiones, que in Christo et in Ecclesia erunt, futuras ad consumptionem, sed ad eorumdem fidelium expurgationem. Orat etiam et pro ipso capite et pro membris, ut bonam affectionem suam quam erga eum habet ostendat, et exemplo suo bonam in nobis affectionem pariat.

Misericordias Domini, id est beneficia misericordie Domini Patris, que humano generi conferet, in eternum duratura, cantabo, id est cum iocunditate  tractabo. Quia uero posset intelligi, quod in sola mente cantaret, determinat, apostropham ad ipsum faciendo, cum adiungit, scilicet annuntiabo scriptis, et in generatione hac presenti, et usque in generationem ultimam, id est semper quandiu mundus durabit, ueritatem tuam, id est beneficia misericordie, que ideo complebis ut uerus appareas in promissione. ueritatem dico in ore meo paratam, id est que non solum mente cogito uel scriptis annuntio, sed ex affectione nimia ore profero. Innuendo igitur sic Propheta affectionem suam, auditores attentos reddit. uel sic: Annuntiabo in ore meo, id est in officio oris mei: ueritatem tuam duraturam in generatione et generationem, id est in eternum. Misericordias et ueritatem pro eodem habet. Posset queri: Ubi sunt  misericordie, quas annuntiabis, nusquam apparent? Ad quod sic respondet, hoc auctoritate ipsius Patris confirmando, sic. Dico quod misericordias cantabo, quod a me quidem non habeo, sed a te, Domine Pater, quoniam dixisti mihi interius inspiratione tua, quod misericordia, id est beneficium misericordie in eternum duraturum, edificabitur in celis, id est fiet in apostolis, scilicet quos fide et tui cognitione illuminabis in uirtutibus, et operibus bonis sublimabis, et tandem beatificabis. Et in eis celis, id est per eos celos preparabitur in aliis ueritas tua, et, id est beneficium misericordie, quod ueritas tua complebit. Inducit autem uerba ipsius Patris, sic: Dico quod dixisti, et ecce dicta tua disposui ab eterno,  testamentum meum, id est firmissimam nouam legem meam me daturum electis meis, scilicet fidelibus meis in tempore plenitudinis futuris, quos de massa perditorum eligam, et iuraui, id est firmiter et quasi cum iuramento promisi, Dauid seruo meo, id est Christo significato per Dauid; qui seruus meus erit secundum quod homo in omnibus obediens. Hoc scilicet promisi tibi, o Dauid, quod preparabo per predicatores in fide semen tuum, id est filios tuos adoptiuos, qui tui sequaces erunt prout poterunt. Dico semen preparabo, semen dico usque in eternum permansurum. Qui enim credet in te, non morietur in eternum , et edificabo in uirtutibus et bonis operibus sedem tuam in generatione et generationem, id est in eternum permansuram.  Eosdem, scilicet fideles quos semen tuum esse dixi, edificabo ut digni sint in quibus sedeas, et quos semper regas. Anima enim iusti sedes est Dei.

Postquam uerba Patris breuiter induxit, Propheta in persona sua agens, apostropham ad filium facit ex affectione nimia sic. O Domine fili, quandoquidem per te misericordia edificabitur in celis: ipsi celi confitebuntur mirabilia tua, id est cum laude pronuntiabunt mira beneficia tua, humano generi collata: et exponit, in parte: uere confitebuntur. Etenim in Ecclesia sanctorum, id est in congregatione fidelium, confitebuntur ueritatem tuam, id est beneficia que complebit ueritas tua, uel sic: Confitebuntur ueritatem tuam in ecclesia sanctorum complendam; et merito  confitebuntur, cum sit eis dignior et sublimior. Quoniam quis in nubibus, id est inter ipsos celos  equabitur Domino Christo? Nullus. Et quis in filiis Dei, id est quis inter ipsas nubes, que filii Dei erunt, similis erit Domino Filio in filiatione? Nullus. Ipse namque filius per naturam, illi uero per adoptionis gratiam, quod est dicere: uere debent ei confiteri, cum sint ei in dignitate dissimiles et inequales. Inequalitas sane dicitur de re quam unus habet minus, et alius magis: ut 354 si quilibet longior sit aliquo longo. Dissimilitudo uero de re quam unus habet, et alter caret: ut si quis albus sit, alius uero minime. Ostendit uero esse dissimiles, cum dicit: uere non est aliquis similis. Nam  erit Deus, et talis Deus, qui glorificatur in consilio sanctorum, id est glorificabitur, et ipsi non tales dii, qui glorificentur in consilio sanctorum. Et bene dicit non simpliciter in sanctis, sed in consilio sanctorum, ac si dicat: Quem sancti et deuotione, et opere, et ore glorificabunt: et hoc non inconsulte, sed consilio rationabili: quod equidem dignius est quam si sine consilio hoc ageretur. Ostendit quoque eos inequales esse, cum addit: uere nullus equabitur Domino Filio. Nam ipse erit magnus in potentia miraculorum, et terribilis in uindicta, super omnes predicatores qui sunt, id est qui erunt in circuitu eius, id est famulatu eius. A similitudine dictum est famulorum, qui Dominum circumdant, ut ei famulentur,  ac si dicat: Cum ipsi magni sint in potentia miraculorum, et terribiles in potentia puniendi malos, meritis orationum suarum; tamen est eis maior et terribilior. Facit autem apostropham ad eum cum repetitione, ut addat: Dico, o Deus Fili, quis in nubibus erit similis Domino? et bene dico: Quoniam, o Domine Deus uirtutum, ex ipsis nubibus quis erit similis tibi? Nullus. Cum enim sis Dominus uirtutum supernarum, et Deus, id est creator earum et ipsi minime, dissimiles tibi sunt. Et in hoc etiam sunt dissimiles tibi, quia potens es, id est eris de tali potentia qua penitus ipsi carent, et in hoc quoque sunt dissimiles, quia ueritas tua erit in circuitu tuo, et in circuitu eorum non, id est ipsi qui per emphasin ueritas tua dicentur, eo quod per ueritatem sancti  efficientur, erunt in famulatu tuo. Quia uero dixerat: potens es, Deus, potentiam istam ostendit, addendo sic.

Dico quod potens eris, et ecce potentiam, scilicet, tu dominaris, id est dominaberis potestati maris, et ipsi non; scilicet habebis in dominio potestatem ipsorum infidelium amaricantium te mala uita sua, scilicet ipsa potestas quam habebunt tuos persequendo, in dominio tuo erit, ut non liceat eis seuire et persequi, nisi quantum eis permittes: et non solum habebis in dominio ipsam potestatem ut possis eam compescere: Motum autem fluctuum eius tu mitigas, id est sed tu mitigabis motum fluctuum eius, ipsi non; id est aliquando cessare facies motum fluctuum eius maris, id est iram infidelium, que mouebit fluctus  aduersus sanctos, persecutiones, scilicet, que eos ad modum fluctuum opprimant. Quod est dicere: Mitigabis quorumdam infidelium iram, ut conuersi, fideles tuos persequi desistant. Notandum quod tu toties repetitum, ad differentiam ponitur, ac si diceret: Tu hoc facies, et ipsi non, et per hoc tibi dissimiles esse comprobantur. Dico quod tu dominaris potestati maris, etc., et tu etiam sic potens es, quod tu humiliasti, id est humiliabis superbum antonomastice sic uulneratum, id est utpote prius uulneratum, et ipsi non; quod est dicere: Prius eum uulnerabis morte tua, auferendo ei ius quod habet in humano genere, et postea ex toto eum humiliabis de regno suo, quando gentes per predicatores ei auferes: a similitudine hostis, qui prius uulneratur, et  postea deiicitur, uel sicut uulneratum bene ponit, id est similem uulnerato. Non enim fuit reuera et proprie uulneratio, sed quasi uulneratio. Et tu dispersisti, id est disperges inimicos tuos Iudeos per totum mundum in brachio uirtutis tue, id est in brachio tuo uirtuoso, ut ita dicam, scilicet in forti potentia uirtutis tue, uel disperges, id est separabis inimicos tuos, omnes, scilicet in humano genere, inimicantes tibi mala uita sua, ut alios ad uitam assumas, alios autem ad mortem relinquas: et hoc facies in brachio, id est in potentia uirtutis tue. Brachium pro potentia ponit, eo quod potentius membrum corporis sit in uirtute, et adeo potens es, quod tui sunt celi, et tua est terra, et ipsorum celorum non: et in hoc sunt  tibi dissimiles, scilicet predicatores, qui sunt 355 celi, id est doctrina compluentes, tui erunt, id est per te celi erunt, et terra tua est, id est Ecclesia a predicatoribus compluta, que prius mare existens terra fructifera in bonis operibus erit, ex tua gratia habebit quod terra erit. Exponit autem quomodo terram dicat esse ipsius, cum addit: uere tua erit terra; nam, tu fundasti, id est firmiter constitues orbem ipsius terre, id est perfectionem eius in uirtutibus et bonis operibus, et fundasti, id est creabis prima creatione plenitudinem eius terre, scilicet facies nasci multas gentes, ex quibus Ecclesiam constitues. Orbem pro perfectione congrue ponit, eo quod in circulis  perfectior equalitas sit, quam in aliis figuris. Distant  enim equaliter omnes circuli partes a puncto quod in medio est, quod in aliis figuris minime potest inueniri. Ex cuius rei similitudine, philosophi leguntur uirtutem sic diffiniuisse: »uirtus est equalitas uite, rationi undique conuenientis.« Debet enim ratio esse, quasi medium ad cuius dispositionem omnes uite partes equaliter et mensurate deducantur, sicut punctum medium est, ad cuius mensuram omnes partes circuli equaliter diriguntur, uel sic: Et hec ueritas tua, scilicet quod potens es, in circuitu tuo est, id est in eis qui sunt in famulatu tuo, quod est dicere. Hoc ueraciter sciunt obeditores tui, quia potens es, quicunque ignorent. Non solum autem fundasti orbem terre et plenitudinem eius, sed et tu creasti aquilonem, et mare, id est tu creasti diabolum,  qui frigidos facit infideles ab ardore caritatis, ad similitudinem aquilonis frigidissimi uenti, et mare creasti, id est ipsos infideles amaricantes te, quod est dicere. Non solummodo bonos, sed et malos, et diabolum caput eorum creasti, non secundum quod mali sunt, sed cum ipsos bonos creaueris in Adam, mali facti sunt per ipsius Ade peccatum, et cum diabolum bonum et lucidum creaueris, per superbiam malum se fecit. uel sic: Tu creasti, id est creabis aquilonem et mare, id est tu dispones et ordinabis diabolum et membra eius. Iuxta illud Isaie: »Formans pacem et creans malum ,« non quod ipse sit auctor malitie, a quo nefas est dicere, aliquid mali procedere: sed ipse malum creat, id est ordinat, ut cum uidelicet ipsa malitia  a diabolo et ab impiis procedat, ordinet sic, ut ad aliquam utilitatem suorum cedat.

Quoniam igitur dixerat: Celi confitebuntur mirabilia tua, uult exponere qui celi cum addit: Dico quod tui erunt celi, et quod tui erunt ipsi existentes Thabor et Hermon, id est illuminati et anathemathizantes diabolum, exsultabunt, id est exsultanter annuntiabunt, in nomine tuo, id est in honore nominis tui, tuum brachium, id est tuam fortitudinem, cum potentia, id est cum efficacia, scilicet annuntiabunt quod potens es, et efficax in superando diabolum. Thabor quidem et Hermon duo loci sunt in Iudea; et Thabor ueniens lumen interpretatur; Hermon autem anathema. Unde per Thabor et Hermon predicatores ex Iudeis congrue denotantur, ad quos uerum  lumen Christus adueniens, eos diabolum et peccata sua anathematizantes effecit, et per hoc fecit eos fortitudinis et potentie sue annuntiatores. In quo etiam ei comprobantur esse dissimiles, cum ipse non fuerit eorum potentie et fortitudinis annuntiator. Orat etiam pro eis sic: Dico quod ipsi exsultanter pronuntiabunt brachium tuum cum potentia, et ne ad hoc deficiant, firmetur in eis manus, id est firmiter et assidue operare in eis, quod operaturus es, scilicet omnem uirtutum perfectionem. Et exaltetur in eis dextera tua, id est crescat, et multiplicetur in eis gratia benignitatis tue, scilicet ut maior in eis sit uis gratie tue, que operetur firmiter in ipsis perfectionem uirtutum. Per  dexteram quidem, cum soleat prosperitas designari, conuenienter Dei benignitas per eam hic accipitur. Nam que maior est prosperitas, quam diuine benignitatis adipisci fauorem? In hoc autem quod orando pro eis, Dei benignitate et operatione egere 356 innuit, dissimiles ipsos ostendit, cum ipse eorum benignitate et operatione non egeat.

Ut igitur quod orat perficiatur, ostendit quod commodum contigerit, si manum suam in eis firmauerit, et dexteram exaltauerit. Dico firmetur in eis manus tua, et exaltetur dextera tua; quod si fuerit, iustitia et iudicium ipsorum Thabor et Hermon erunt preparatio, id est erunt causa preparationis sedis tue, quod est dicere: Per hoc quod in eis manum tuam firmabis et dexteram exaltabis, erit in  eis iudicium, id est iudicabunt se creaturam, et te Creatorem, et se a te habere quidquid boni habebunt, et per iudicium erit in eis iustitia, id est iustificatio operum bonorum; et hoc iudicium scilicet et iustitia causa erunt quare digni habeantur tibi sedem in aliis preparare, id est tales tibi predicatione sua et exemplo acquirent, in quibus sedeas et regnes. Aliter enim tibi sedem preparare non essent digni. Per hoc etiam eos dissimiles ostendit, quia ei sedem preparabunt, ut famuli, ipse autem eis non. Ostendit ergo quomodo sedem ei preparabunt, cum addit: Dico quod iudicium et iustitia Thabor et Hermon, erunt causa quare sedes tibi preparetur, que sedes hoc modo preparabitur, scilicet per hoc, quod misericordia et ueritas precedent  faciem, id est cognitionem tui. Quod est dicere: Priusquam ab eis cognoscaris, qui sedes tua efficientur Thabor et Hermon qui per emphasim misericordia et ueritas tua dicuntur, eo quod per misericordiam et ueritatem tuam celi efficientur; ipsam tui cognitionem predicatione precedent, ut eis scilicet in primis predicent, et sic ad cognitionem tui adducendos eos sedem tuam efficiant, a similitudine strenuorum famulorum, qui faciem Domini uenientis precedunt, ut ei preparent hospitium. Et in hoc quod eius faciem precedent, erunt ei dissimiles, qui eorum faciem non precedet. Misericordia quidem Domini dicitur esse in predicatoribus, secundum hoc quod eis peccata remittit, et in eis innocentiam  restituit, ueritas autem cum ipsos iustos magis iustificat sicut promisit, uel sic: Iustitia et iudicium erit preparatio sedis tue in ipsis celis, scilicet per iustitiam et iudicium seipsos tibi sedem preparabunt, et eidem celi existentes misericordia et ueritas per emphasim, precedent faciem tuam in aliis, ut illos sedem tuam faciant. Dico quod tot modis erunt tibi dissimiles celi, Christe, id est beatus erit populus qui scit, id est qui sciet iubilationem huius dissimilitudinis, scilicet qui sciet iubilare, et iubilabit interiori iubilo, de hoc quod tantus eris quod nullus tibi poterit assimilari. Hoc autem bene pertinet ad principalem intentionem, scilicet ad Dei laudem. In hoc enim eum ualde commendat, quod populum qui de eius incomparabili sublimitate iubilauerit, beatum  esse confirmat. uel sic adaptatur: Beatus populus, etc. Dico quod iustitia et iudicium erunt preparatio sedis tue, et populus ille qui factus sedes per eos, sciet iubilationem, id est sciet Deo iubilare; sic ut iubilet intentione pure deuotionis beatus erit, et hic et in futuro. Et ecce beatitudo, quam hic habebit, scilicet o Domine, in lumine uultus tui existentes illi, qui de illo populo erunt, scilicet illuminatione cognitionis tue eos interius illuminantis, ambulabunt, id est magis et magis promouebuntur in illo lumine, scilicet ut iam illuminati plus illuminentur, et exsultabunt de innocentia sua tota die, et hoc in nomine tuo, id est in honore tuo, ut hoc uidelicet tibi ascribant, quod innocentes erunt non sibi; et exaltabuntur in iustitia tua, id est a te  data, scilicet crescent in iustis operibus per te, quod est dicere: Hanc trinam beatitudinem habebunt, quod illuminati plus illuminabuntur, ac de innocentia sua gaudebunt, et in bonis operibus promouebuntur. Dico in iustitia tua, et bene dico tua, refundendo in te quidquid uirtutis in eis erit, quoniam gloria uirtutis eorum tu es, et ipsi non, et in hoc sunt illi dissimiles, scilicet tu eris ille in quo gloriari debebunt ipsi de omni uirtute quam habebunt, et de illuminatione 357 uidelicet et de innocentia, et de iustitia, et ideo bene dico tua. Ostendit igitur quare ipse erit gloria uirtutis ipsorum, adiungendo se numero eorum, eo quod sit iam fide uir noui testamenti. Dico quod tu eris  gloria uirtutis, et hoc ideo, quia non in libero arbitrio nostro, sed in beneplacito tuo, id est per beneplacitum gratie tue exaltabitur cornu nostrum, id est sublimabitur et augmentabitur uirtus nostra, que cornu dicitur, eo quod ad modum cornu sit firma, et in altum excrescens.

Ostensa benedictione, quam habebit populus iubilans in presenti, illam quoque de futuro sic ostendit. Dico quod beatus erit in futuro populus qui scit iubilationem, et uere beati erimus, et nos scilicet tanto ante tempore existentes, iam tamen fide populo illi conformes, et idem populus futurus, quia assumptio nostra est, id est erit Domini; quod est dicere: Quia Dominus assumet nos de mortalitate et passibilitate in salutem, et sancti Isrel regis nostri,  id est illius Domini erit assumptio nostra, qui sanctus erit, id est antonomastice sanctus inter illos qui erunt Isrel, et sanctificaturus eos qui erunt Isrel, et qui rex noster erit, ac si dicat: Potens erit nos assumere, quia sanctus Isrel erit et rex noster.

Postquam Propheta ex paterna auctoritate sibi interius agente, beneficia per Christum humano generi conferenda breuiter ostendit, et ea occasione eadem beneficia in sua persona agendo, prolixius pertractauit, ne fictitium iudicaretur quod hec Patrem sibi interius loqui testatus est, aliorum hoc auctoritate corroborat, dicens Patrem hoc ipsum quod sibi dixit, aliis etiam sanctis in uisione dixisse, et hoc etiam in suo tempore ut magis auctorizet, ne  ceteri prophete qui post eum fuerunt, uiderentur istud ab ipso accepisse, et non ab eo habuisse. Plures enim prophete leguntur in tempore Dauid fuisse, sicut Nathan et Samuel et ceteri. Introducit etiam ipsum Patrem ipsis sanctis loquentem et eadem beneficia que sibi dixit, eis largius expromentem. Hoc uero sic adaptatur. Dico, o Deus Pater, quoniam dixisti mihi interius, quod misericordia edificabitur in celis, etc. Et tunc quando mihi dixisti hoc locutus es etiam sanctis tuis prophetis, scilicet contemporaneis meis in uisione interiori, id est in certa cognitione inspirationis tue; cum dicit in uisione eorum partem deprimit, qui prophetas mentiuntur ignorare, que per Spiritum loquuntur sicut demoniaci, qui quod dicunt nesciunt. Dico quod locutus es sanctis  tuis, et hoc scilicet dixisti, posui adiutorium in potente, ac si diceret: Ego humanum genus insufficiens per se a damnatione liberari, adiuuabo liberando illud, et hoc adiutorium posui, id est ponam in filio meo, antonomastice potente, scilicet per obedientiam passionis eius, illud adiuuabo. Et ut potens sit ad hoc adiutorium perficiendum exaltaui, id est sublimabo in omni uirtutum perfectione, illum electum de plebe mea, id est illum quem ad hoc eligam de omni multitudine sanctorum meorum. Nullus enim dignus ad hoc exsequendum inuenietur, preter ipsum. »Speciosus enim forma pre filiis hominum. .« Unde in canticis de eo sponsa sic dicit: »Dilectus meus candidus et rubicundus, ex millibus electus .« Adiungit autem causas,  cur eum exaltabit, sic: Dico quod exaltabo electum, Christum scilicet uerum Dauid. Et ideo exaltabo, quia inueni, id est inueniam ipsa rei experientia Dauid esse seruum meum, id est experiar eum esse seruum meum in omnibus obedientem, et in nullo resultantem. Et quia illum experiar esse seruum meum, unxi, id est ungam eum in regem et sacerdotem oleo sancto meo, id est immunitate peccati, quod est dicere: Dabo ei immunitatem a peccato, ut per hoc dignus sit fieri rex et summus sacerdos, a similitudine illius qui ad hoc oleo inungitur, ut sacerdos uel rex efficiatur.

Ostendit autem per quid erit potens, sic: Dico ponam adiutorium in potente Dauid, et uere potens  erit: Manus enim mea, id est uerbum meum ipsi secundum quod homo personaliter uniendum auxiliabitur ei, ad inimicos deuincendos, et brachium meum, id est 358 idem uerbum confirmabit eum, id est constantem faciet, ne inimicis cedat. Manus et brachium uerbum Dei congrue dicitur, eo quod per ipsum Deus Pater omnia disponat et operetur, sicut nos manu et brachio operamur. Unde Psalmista alibi: »uerbo Domini celi firmati sunt .« Exponit igitur quomodo confirmabit, sic: Dico quod confirmabit, et hoc modo quidem confirmabit, quod inimicus antiquus diabolus nichil proficiet in eo, suggestionibus suis, neque criminaliter, neque uenialiter, et Iudaicus populus, filius existens iniquitatis, id est filius diaboli per obedientiam, qui  dicitur iniquitas per antonomasiam, eo quod origo sit totius iniquitatis, non apponet nocere ei; ac si dicat: uoluntatem quidem habebit nocendi ei sibi conformando, sed uoluntati non apponet actu nocere ei. Exponit quoque quomodo ei auxiliabitur, cum addit: Dico quod manus mea auxiliabitur ei, et hoc modo quidem ei per manum meam auxiliabor, quod concidam, id est in bono destruam inimicos eius Iudeos, partem scilicet, persecutorum eius de malitia destruam, et ad eum conuerti faciam, et hec concisio inimicorum continget a facie, id est a cognitione eius, scilicet per eius cognitionem, de malitia sua destruentur, et in bono edificabuntur. Et non solum persecutores concidam, sed odientes eum, id est partem eorum qui eum non persequentur actu, sed solummodo  eum odio habebunt, conuertam in fugam odii, scilicet, faciam ut ab odio fugiant, et ad eius dilectionem accedant.

Et postquam inimicos deuicerit, non dimittam eum, sed ueritas mea, et misericordia mea cum ipso erit; quod est dicere: Semper cum ipso ero secundum auxilium et confirmationem, et propter misericordiam meam, et propter ueritatem meam, quia scilicet hoc promisi, et non possum non complere, quia uerus sum in natura. Et quia cum ipso ero, exaltabitur cornu eius, id est sublimabitur potentia uirtutis eius, sic ut totus mundus ei subiiciatur, et hec exaltatio erit in nomine meo, id est in honore meo, ut inde scilicet glorificer ab hominibus. Cornu quidem quia forte est, et in eo fit potentia bellandi, pro potentia  ponitur. uel sic: Dico quod concidam inimicos, et per hoc concidam, quod ueritas mea et misericordia mea erit cum ipso, id est ego cum ipso ero propter misericordiam et ueritatem meam et quia cum ipso ero, exaltabitur cornu, id est sublimitas eius in nomine meo, id est in magnificatione nominis mei, quod est dicere: Cum ipse sublimis futurus sit in iustitia et innocentia, magis magisque ideo exaltabitur, quia nomen meum exaltare studebit. Non solum autem concidam inimicos eius Iudeos, et odientes eum Iudeos in fugam conuertam, sed et ponam manum eius, id est operationem eius in mari, id est in populo gentium amaricanti, quod est dicere: Faciam ut partem gentium ad fidem conuertat, operatione predicationis discipulorum  suorum. Non solum autem in pauperibus et subiectis de mari, ponam manum eius, sed et in fluminibus, id est in pricipibus, quorum cura decurrit in subditam plebem ad modum fluminum in mare decurrentium. Ponam dexteram, id est operationem eius, scilicet faciam, ut quosdam ex principibus conuertat operatione predicatorum, que bene per dexteram intelligitur eo quod dextera operamur.

Et hoc quidem merito ei faciam. Ipse enim inuocauit, id est orabit me, ut ponam illum primogenitum et excelsum, et ut seruem illi misericordiam meam dicens: Deus, id est creator meus es tu, secundum quod homo sum, et Pater meus secundum quod Deus, et susceptor, id est medicus et patronus  secundum quod homo operator salutis mee, id est constantie et resurrectionis mee, uel susceptor salutis mee, id est defensor et conseruator saluationis mee ne deficiat. Notandum quod cum ponit hec blanda uerba, que Christus legitur in orationibus posuisse, scilicet Pater et Deus et susceptor, ipsum quod orabit non ponit, sed ex sequentibus datur intelligi, cum ponit hoc promittendo quod dabit cum addit: 359 Dico quod ipse inuocabit me, et ego quem ipse inuocabit, et qui potens sum dare quod orabit; ponam, id est faciam illum primogenitum mortuorum, id est faciam ut primus generetur in immortalitatem et impassibilitatem, et sic per eum cuncti mortui saluandi generentur in futuro. Unde Ioannes in Apocalypsi: »Primogenitus mortuorum :« Et Apostolus: »Primogenitus inter multos fratres :« Et non solum primogenitum ponam illum, sed et excelsum in glorificatione, pre regibus terre, id est pre omnibus fidelibus regentibus bene in se terrenitatem, scilicet sensualitatem, ne repugnet nimis spiritualitati; quod est dicere: Cum fideles futuri sint excelsi et gloriosi, ipse tamen excelsus erit pre omnibus illis. uel sic ad litteram: ponam illum excelsum pre regibus terre, scilicet ut multi reges terre ei se subiiciant, et eum excelsum esse cognoscant, et in eternum seruabo misericordiam illi, et ad opus eius, et ad opus membrorum illius; quod est dicere: In eternum miserebor et eius, et membrorum eius, ut semper eos constantes faciam.

 Et sic testamentum, id est pactum meum factum ipsi, erit fidele, id est uerax; quod est dicere: Et quia seruabo illi misericordiam, uerum erit pactum quod feci, id est faciam promittendo quod illi seruabo misericordiam, si mihi fuerit obediens, et ponam in seculum seculi semen eius, id est ponam sequaces eius in eternum, scilicet faciam eos in eternum uiuere, et ponam thronum eius, id est ipsos sequaces qui erunt sedes eius, faciam claros in perfectione illum nationis interioris; sicut dies celi, scilicet splendida erit eorum claritas, sicut spendida est claritis celestium spirituum. Qui autem tantam promissionem membrorum fecerat, dicendo semen eius ponam in seculum seculi, etc., ne uiderentur  ipsi sequaces non ulterius peccaturi, uel si peccarent non recuperaturi, innuit eos peccaturos, et esse corrigendos, et Dei misericordiam non amissuros, sic: Dico quod ponam semen eius in seculum seculi, etc. Si autem, id est sed si filii eius, id est sequaces eius, prelati scilicet, dereliquerint legem meam, id est disciplinam que in lege mea precipitur, scilicet si non correxerit subditos secundum disciplinam in lege mea constitutam, sed uel nimis intense ad libitum suum corriget, modum excedendo per iram, uel nimis remisse parum faciendo propter alicuius gratiam: Et si filii eius prelati non ambulauerint in iudiciis meis, id est non perseuerauerint in iudiciis a me constitutis, scilicet si, pro amore alicuius aut odio falso iudicantes, non habuerint recta iudicia  erga subditos, sicut ego constitui. Et si filii eius subditi profanauerint iustitias meas, id est profana et iniusta esse reputauerint iusta precepta mea; ceu multi sacerdotes quibus iniustum et detestabile uidetur quod in canonibus constitutum est non licere presbyteris uxores habere, ecclesiastica emere, et cetera talia facere; et, ut uniuersaliter dicam, si mandata mea non custodierint filii eius et prelati et subditi ; uisitabo in uirga, id est corrigam in minori uerbere iniquitates, id est minores offensas eorum qui mandata mea non custodierint: A similitudine puerorum minus offendentium, qui uirge percussione corriguntur. Et uisitabo, id est  corrigam in uerberibus, id est in magnis correctionibus et asperis peccata, id est maiores culpas eorum qui profanauerint iustitias meas; a similitudine iuuenum magis offendentium, qui baculorum uerberibus corripiuntur; ac si dicat: Si filii eius offenderint, castigabo eos per infirmitates, et per alias quas eis inferam anxietates: que omnia erunt eis pissima et saluberrima uisitatio.

Et notandum quod hanc promissionem correctionis et misericordie facit de illis filiis tantum qui saluandi sunt. Legem autem, id est disciplinam ponit, eo quod ualidius dicuntur leges, instituta illa ubi de uindicta reorum agitur, quam ubi regula uiuendi 360 disponitur. Dico quoniam uisitabo eos in uirga, et in uerberibus. Misericordiam autem meam non  dispergam ab eo, id est sed beneficia misericordie mee non ex toto auferam a filiis eius saluandis, quos uisitabo, scilicet non eis auferam fidem et mei cognitionem, et cetera beneficia que per misericordiam meam eis conferam: neque nocebo eis in futuro ut eos damnem: et hoc est certum et firmum, in ueritate mea, ac si dicat: Cum uerus sim ut fallere nequeam, ipsa mea ueritas habet ut quod promisi compleam: scilicet ne misericordiam dispergam, neque noceam, neque profanabo testamentum meum, scilicet non faciam profanum, id est mendax pactum meum, quod firmabo cum Dauid filio meo promittendo quod non nocebo filiis eius; et non faciam irrita, id est uana et nulla utilitate predita, ea que  procedunt de labiis meis, id est ea beneficia que de filiis eius predicunt prophete mei dicti labia mea, eo quod per eos futura preloquar; ac si dicat: Si misericordiam meam ab eis dispergerem, mendax esset pactum meum, quod cum Dauid faciam, loquendo ipsi interius, quod profanum quidem est et impossibile ut mentiar, cum sim Deus, et ea que prophete annuntiant de salute eterna filiorum irrita essent, et sine utilitate dicta; quod utrumque ne sequatur, non dispergam misericordiam neque nocebo, et uere non dispergam: nam semel iuraui, id est immutabiliter et firmiter disposui, a similitudine illorum qui aliquid firmiter et cum iureiurando disponunt, et hoc semel, id est sic inuiolabiliter ut non sit opus repetere ipsum iusiurandum. Dico  quod iuraui semel, et hoc in sancto meo, id est in sancta dispositione mea; ac si dicat: Cum dispositio mea sancta sit, impossibile est quod dispono non contingere. Dico iuraui, et hoc scilicet iuraui, quod semen eius in eternum manebit, id est sequaces eius eterni erunt. Et si ego Dauid mentiar, scilicet filio meo non complens quod cum eo paciscar, tunc non sum Deus, uel Dauid prophete, cui hoc predixi.

Et non solummodo semen eius in eternum erit, sed et thronus eius, id est ipsum semen, quod erit sedes eius, non localis sed spiritalis in futuro existens in conspectu meo, id est in aperta contemplatione mei, qui hic per speculum uidebunt, erit lucidus in anima sicut sol, id est ad modum solis. Iuxta illud Iesu:  »Iusti fulgebunt sicut sol in regno Patris mei ,« et idem thronus erit in corpore splendidus in eternum, sicut luna perfecta splendida est. Notandum enim quod clariores erunt in animabus quam in corporibus, cum dignior sit anima corpore. Notandum quoque quod licet omnes Dei sequaces possint thronus eius dici, digniores tamen et sanctiores quadam precipuitate thronum dici eius, sicut quidam ordo spirituum pre dignitate sua thronus uocatur. Et huius promissionis filiorum erit testis in celo, scilicet iehsu caput eorum, qui in celos assumptus splendidus erit, testis erit et pignus quod membra splendida erunt, et talis testis qui erit fidelis, id est talis cui fides adhibenda erit cum Deus et homo sit, uel fidelis qui fidem faciet. Promissione paterne  auctoritatis apposita, Propheta in sua persona agens, opponit illud quod a multis opponi posset, ut soluat: uidelicet quare, cum Deus Pater tanta beneficia Christo et membris promiserit, tot eos permittat anxietatibus affligi. Et hoc sic dicit: O Deus Pater promisisti Christo quod in eternum seruabis illi misericordiam, et quod thronus eius erit sicut sol, et cetera talia. Tu uero ex proposito repulisti, id est uideberis repellere ab omni gloria Christum tuum, quem turpiter permittes tractari; et despexisti, id est uideberis despicere scilicet quod sic affligetur, cum tu eum gloriosum esse futurum per prophetas predixeris: uidebitur nondum uenisse, sed adhuc differri. Unde Iudei infideles, Messiam  adhuc uenturum opinantur.

Et non solum modo ipsum caput uideberis repellere et despicere, sed euertisti, id est uideberis destruere testamentum serui tui, id est pactum quod facies Christo seruo tuo, promittendo quod thronus eius 361 erit sicut sol, etc., uideberis euertere, quia profanasti, id est permittes a persecutoribus profanari, id est profanum reputari sanctuarium eius quod est in terra, scilicet permittes ut ipsi persecutores martyres suos abigant, et persequantur ut profanos, qui tamen sunt sanctuarium, id est sanctum templum tuum in terra manens. In terra ponit ad differentiam ciuium supernorum, qui cum Dei sanctuarium sint, ab impiis nequeunt profanari, uel sic: Profanari permittes in terra sanctuarium tuum,  id est permittes impios persequi fideles more profanorum, quandiu erunt in terra, qui tamen sunt sanctuarium tuum, id est sanctum templum eius. Postquam autem de hac uita recedent, eos persequendi non habebunt facultatem. Et hoc modo permittes profanari sanctuarium, scilicet destruxisti omnes sepes eius sanctuarii, id est permittes destrui corporea interfectione prelatos Ecclesie, munientes ipsam Ecclesiam doctrina et exemplo suo, ad modum sepium uineam circummunientium, et destrui permittendo posuisti, id est pones firmamentum eius sanctuarii formidinem, id est causas formidinis, scilicet per destructionem sepium, facies ut sepes ille, que uiuendo erunt eis firmamentum et munimentum, corporaliter destructe, sint eis causa quare formident  ipsi minores destrui: et diripuerunt eum Dauid in membris, id est dilaniabunt maximam partem membrorum eius interficiendo, uel diripient sibi quedam debilia membra eius incorporando sibi. Omnes deserentes uiam recte uiuendi tam gentiles quam Iudei et heretici, uel transeuntes uiam, id est negligentes Christum, qui uia est ueritas et uita, quod est dicere: Formidine destructionis prelatorum, quidam debiles ex subiectis infidelibus conformabuntur. Et quia diripient factus est, id est fiet ipse Dauid secundum remanentia membra, opprobrium uicinis suis, quod est dicere: Illi qui non diripientur erunt opprobrium uicinis suis, id est erunt causa opprobrii illis, qui iam uicini erunt, uolentes ad fidem Ecclesie exemplo eorum conuerti, scilicet ipsi uicini uerecundabuntur  se unquam uoluisse his credere.

Ostensa fidelium depressione, deprimentium exaltationem ostendit, sic: Dico quod membra eius Dauid permittes sic deprimi, ut sepes destruantur, et quidam ex ipsis diripiantur. Et ex opposito exaltasti dexteram deprimentium eum, Dauid in membris, id est permittes exaltari et augmentari fortitudinem persecutorum, qui membra eius deprimere laborabunt. Quod est dicere: Dabis eis amplam potestatem fideles deprimendi. Et per hoc letificasti, id est permittes letos fieri omnes inimicos eius, Dauid, depressores scilicet membrorum ipsius: ac si dicat: Adeo eorum fortitudinem exaltari permittes, ut inde ualde letificentur. Unde quidam persecutores in loco  interfectionis martyrum, dicuntur conuiuia parari fecisse, et ludos instituisse. Dico quod persecutores exaltabis. Et econtrario auertisti, id est auertes adiutorium gladii rationis eius, Dauid, id est quorumdam membrorum eius, scilicet cum ipsi habuerint rationem qua se more gladii defendant, ostendendo se recte credere, neque se dignos esse persecutione, auertes ab eis auxilium rationis, que gladius eorum erit, uidelicet facies ut eorum ratio nequeat eos a persecutione et morte defendere: a similitudine militis, qui non potest gladii adiutorio ab hoste defendi. Et non est auxiliatus ei, scilicet non auxiliabitur quibusdam membris eius ille gladius rationis in bello, quod cum infidelibus exercebunt. Quod est dicere. Cum aduersus impios quidam rationabilibus sententiis  bellabunt, non poterunt eos conuertere: a similitudine militis cuius gladius inefficax est hostem superare. Et destruxisti eum, id est permittes destrui morte, quedam eius membra: que destructio continget ab emundatione ipsorum membrorum, scilicet ideo destruentur, quia mundi et sancti 362 erunt in fide et operibus, et impii eorum munditiam pati nequibunt, quod mirabilius quidem erit, quam si per immunditiam destruerentur. uel eorum destructio continget ab emundatione, id est propter emundationem. Quod est dicere: Ideo ab impiis destruentur, quia profani reputabuntur, et per eorum destructiones, ciuitates unde auferentur, emundari uidebuntur per mortem eorum. Ne uero putarentur et in corpore et in anima esse destruendi, determinat sic:

 Dico quod destrui permittes eius membra: et hec destructio non erit et in corpore et in anima: sed in terram, id est in corpore, quod terrenum est, collisisti, id est permittes collidi sedem eius, Dauid membra eius scilicet in quibus sedebit. Quod est dicere: Permittes eos destrui in corpore, non in anima. Unde Dominus in Euangelio: »Nolite timere eos qui occidant corpus, animam autem non possunt occidere .« Et minorasti, id est minorabis dies temporis eius, id est membrorum quorumdam eius, Dauid scilicet cum quedam membra habebit, uel prelatos scilicet, uel ad fidem nouiter accedentes: de quibus alii optabunt ut diu uiuant, tu minorabis dies temporis eorum, id est minus eos uiuere permittes quam optent. Et eum, id est multa membra  eius existentia in confusione, id est multis anxietatibus que causa confusionis erunt perfudisti, id est perfundi et circumuallari permittes ipsa confusione, id est anxietatibus, que causa confusionis erunt. Dictum est hoc per emphasim a similitudine illorum, qui in aqua existentes, ab ipsa circumuallantur. Et cum sic permittes persequi Dauid et membra eius, usquequo, id est usque ad quem modum, o Domine Pater, auertes, id est uideberis auertere misericordiam tuam ab ipso Dauid et membris eius? Auertes in finem, id est ex toto. uel in finem, id est in destructionem sic, scilicet ut eos destruas ex toto? Nequaquam. Sed ira, id est uindicta tua exardescet, id est exasperabitur in eis uelut ignis, id  est ad comparationem ignis. Sicut enim ignis uehementer accensus aurum purgat, ligna uero consumit et incinerat, sic et persecutio Christi et membrorum eius, ipsis membris erit expiatio, et infidelibus eos persequentibus consumptio. Cum igitur ponit exardescet sicut ignis ira tua, breuiter soluit quidquid de persecutionibus et deiectionibus Christi et membrorum eius opposuerat, ab illo loco ubi dixerat: Tu uero, etc. Cum uero dicit, memorare, etc., pro salute membrorum orat, uidelicet ut Deus Pater memorando, quante futurum sit dignitatis Christi meritum per eum ipsis membris misereatur. Hoc autem sic adaptatur. Dico quatenus ira tua non in finem exardescet, sed sicut ignis. Et ut non in finem exardescat: Memorare, Deus Pater, que, id est quam digna erit  mea substantia, scilicet humana natura, quam uerbum tuum de semine meo assumet, ut per ipsius dignitatis meritum hominibus miserearis. Et necesse est ut memoreris. Nunquid enim uane, id est sine utilitate constituisti, id est creasti omnes filios hominum, id est omnes homines? Absit. Quasi diceret: Ideo memorare dignitatis Christi, ut per eam hominibus miserearis, quia si eius non memorareris, et hominibus non miserereris, sine utilitate eos creasse uidereris, cum ad hoc esse creati uideantur, ut ex eis decimus ordo, qui periit, suppleatur. Et bene dico memorare que mea substantia. Nam quis est homo, id est quantus et quam gloriosus erit homo ille ex semine meo nasciturus? Et uere magnus. Nam talis erit qui uiuet, et sic quod non uidebit mortem.  Ne uero putaretur nunquam esse moriturus, hoc sic determinat. Et postea, scilicet non uidebit mortem, postquam eruet animam suam de manu, id est de potestate inferni. »Christus enim resurgens a mortuis iam non moritur .« Et uere magnus homo ille. Ubi sunt, id est in quo erunt, o Domine Pater, misericordie tue antique, id est beneficia misericordie tue ab antiquo disposita, id est ab eterno. Quod est dicere. Per cuius obedientiam humano generi conferentur beneficia misericordie tue, ab eterno disposita, 363 sicut iurasti Dauid, id est sicut firmiter promittes in interiori ipsi homini, qui reuera erit Dauid. Et hoc in ueritate tua, id est in uerissima promissione tua. Dico memorare que mea substantia. Oro etiam memor esto opprobrii seruorum tuorum, membrorum  ipsius Dauid, ut ipsis remunerationem inde tribuas. Opprobrii dico multarum gentium, id est quod a multis gentibus inferetur; et ideo grauius erit quam si a paucis. Quod opprobrium non detestatus sum; nec despexi sed continui, id est cum dilectione amplexatus sum in sinu meo, id est in interiori conscientia mea, que per sinum designatur congrue, eo quod sinus latens res est et secreta. In hoc quod dicit se diligere opprobrium illud, quod salutis erit occasio patientibus, ipsos patientes ad hoc patiendum corroborat. Quod exprobrauerunt, id est quod opprobrium exprobrando inferent seruis tuis, inimici tui infideles, o Domine Pater. Repetit autem, ut ipsum opprobrium quod sit, ostendat. Quod exprobrauerunt,  inquam, id est exprobrando dicent scilicet commutationem Christi filii tui eis improperabunt, id est hoc quod Christus commutabitur de uita ad mortem, dicentes eos insanos esse, quia credent in hominem mortuum. Et tamen quamuis Christus sic sit commutandus, per hanc commutationem apparebit Dominus omnium benedictus, id est exaltatus in eternum in perenni gloria. Unde Apostolus: »Propter quod et Deus exaltauit illum, et donauit illi nomen, quod est super omne nomen .« Et in Euangelio: »Oportebat pati Christum et resurgere, et ita intrare in gloriam suam .« Dico quod Dominus erit benedictus, et hoc fiat, ut sit benedictus in Ecclesia de Iudeis; et fiat benedictus in Ecclesia de gentibus. Per hoc autem quod  eius benedictionem sic optat, ad eum benedicendum nos inuitat.



IN PSALMUM LXXXIX.

Titulus octogesimi noni. Oratio Moysi hominis Dei. Quod sic exponitur. In hoc psalmo introducit orare Moyses Deum Filium, qui homo futurus est, ut hominem non auertat a misericordia sua, qui deiectus est in humilitatem per Adam, quam etiam deiectionem ostendit et annuntiat, quod ex ea tandem liberati letabimur. Et non qualiscunque Moyses hic introducitur orare, sed Moyses homo Dei. Et melius ponit homo Dei, quam si poneret seruus Dei, ut ostendat eum libere et amore casto, Deo obediuisse, sicut ille qui homo liber est, Domino suo seruit, non tam timore quam et amore. Seruus autem  magis ex timore seruit. De quo Moyse, idem Dominus testatur: »Moyses seruus meus, in omni domo mea fidelissimus .« ideo autem a Propheta inducitur orare Christum Moyses, legis ueteris minister, qui auctorizabilior prophetis omnibus apud Iudeos habetur, ut ipsius auctoritate Christum orantis, et eumdem Deum ab eterno et hominem futurum in tempore, et mundi reparatorem ostendentis, infideles Iudei conuincantur, qui Deum et mundi reparatorem Christum esse denegant, qui de eodem Moyse ad infidelissimos Iudeos dixit: »Si crederetis Moysi, crederetis utique mihi .« De me enim ille scripsit [forsitan]. Fecit autem in ipsius persona Propheta hunc psalmum, uel ideo quod in scriptis illius uidit aliquid  simile uerbis huius psalmi dictum fuisse, uel quia Spiritu sancto reuelante, cognouit eum sic egisse. Esdras quoque titulorum impositor, per eiusdem spiritus reuelationem agnoscens Dauid prophetam sic uoluisse psalmum hunc, in persona Moysi inscripsit.

Domine refugium, uerbum salutis humano generi existens in generatione ueteris testamenti, et in generatione noui. uel a generatione ueteris incipiens esse refugium, et durando in generatione noua. uel sic: A generatione ueteri incipiens, et eundo usque in generationem nouam; tu factus es, id est tu qui refugium es, creatura fies, scilicet humanam naturam personaliter assumes; et hoc 364 nobis, id  est ad utilitatem nostram, ut mundum repares. Unde Apostolus: »Misit Deus Filium suum natum ex muliere, factum sub lege, ut eos qui sub lege erant, redimeret .« Quia uero dixerat factus, ne omni modo uideretur initium habuisse, et simplex homo esse, addit: Et quamuis te dicam factum; tamen priusquam montes fierent, id est priusquam celestes spiritus crearentur, qui dicuntur montes, eo quod sint in nature sue dignitate sublimes; aut priusquam ex quatuor elementis formaretur terra, id est homo terrenus, qui inferior angelis est, et ut uniuersaliter dicam: Priusquam formaretur orbis mundus, scilicet totus; et quidquid in eo est, et ut maius quid dicam, a seculo, id est ab eterno, et usque in seculum, id est usque in eternum, scilicet sine principio et sine  fine tu es. Et uere in eternum es, nam Deus es. Cum dicit, es, et non fuisti, uel eris, eternitatem ostendit. Seculum quidem aliquando ponitur pro eterno; aliquando uero eternum pro seculo. Et bene dicit montes, id est angelos non formatos, sed factos, et terram formatam. Illud enim dicitur formatum, quod est ex aliqua informi materia factum. Terra uero, id est, homo ex quatuor clementis formatus est, celestes uero spiritus ex nichilo creati. Et quia potens es, utpote Deus; et pro salute hominum creatura fies, ne auertas a misericordia tua hominem in humilitate deiectum, id est homines qui per Adam in maximam defectionem deuenerunt. Quod est dicere: Repara genus humanum, pro cuius reparatione creatura fies. Et hac  fiducia hoc oro, quia dixisti fidelibus tuis interiori dicere, sine strepitu uerborum: O filii hominum, Ade uidelicet et Eue, qui simpliciter fuerunt homines, non spirituales Filii dico, non solummodo secundum originem, sed etiam secundum peccandi imitationem: conuertimini a filiatione hominum, ad mei filiationem per obedientiam, et ego conuertar ad uos secundum paternitatem. Ac si dicat: Non monerem eos de reuersione, nisi prouidissem eos reparandos esse. Hac igitur fiducia, oro de eorum reparatione. Ostendit itaque in quam humilitatem homo deiectus sit, cum sic addit: Dico, ne auertas hominem in humilitatem deiectum. Et uere in humilitatem deiectus est, quoniam cum prius non moriturus creatus esset, modo adeo defectibilis factus est,  quod si mille annis uiueret  illi mille anni sunt tanquam dies hesterna, id est comparabiles sunt diei hesterne. Ostendit ergo secundum quid sunt ei comparandi, cum addit: Que dies hesterna preteriit iam, et nunc non manet; ac si diceret: Licet durare aliquantulum uideantur, non tamen magis appretiandi sunt, quam hesterna dies que iam preteriit. Ipsi enim similiter preteribunt, et in hoc iure diei hesterne comparantur. Et hoc ante oculos tuos, id est hoc tu consideras non plus eos appretiandos esse, quam diem hesternam, licet homines hoc non considerent. uel sic: Mille anni sunt sicut dies hesterna parum appretiandi ante oculos tuos, id est ad respectum uite  eterne, que est ante oculos tuos, id est quam tu consideras. Et ut minus dicam, Mille anni sunt reputandi paruum quid, sicut custodia in nocte, que iam preteriit, id est sicut una uigilia que breuior fuit, cum tribus horis solummodo durauerit. Et ut rectius dicam, anni mille erunt eorum, id est iuste reputabuntur in numero earum rerum que pro nichilo habentur, id est que adeo uiles sunt, quod nichil esse reputantur.

Ostensa hominum deiectione nimia; quia dixerat, ne auertas hominem, ne uideretur uelle hominem nullatenus esse in hac deiectione, et sic contrairet dispositioni diuine, concedit eius deiectionem, cum sic adiungit: Oro ne auertas hominem in humilitatem deiectum, quin eum repares. Concedo tamen quod ipse  homo existens sicut herba in mane, id est florens et conspicuus sicut herba que pulchrior est in mane, quam in 365 qualibet alia diei parte, transeat de illa pulchritudine in mortem. Determinat autem quomodo transeat, cum addit: Scilicet prius floreat in mane, id est conspicuus sit ad modum herbe floride in iuuentute, que per mane designatur, eo quod sit principium uite, et pollens, ad similitudinem mane, quod clarum est et diei principium. Et de flore iuuentutis transeat in uesperum, id est in senectutem que uesper dicitur, eo quod in senectute homo ueniat ad defectum sicut in uespere dies uergit ad occasum. Et in uespere senectutis decidat in mortem, et induret ut fiat cadauer rigidum et durum et inflexibile, et post arescat, et puluis aridus efficiatur. Cum autem  hanc concessionem facit, deiectionem nostram patienter tolerare nos instruit. Reddit quoque causam, quare ad hanc humilitatem deuenimus, ne sine causa deiecti esse uideamur, cum sic addit: Dico ne auertas hominem in humilitatem deiectum. Et uere in magnam deiectionem nos omnes homines deuenimus, et iure, quia defecimus, id est defectibiles facti sumus, qui prius in Adam antequam peccaret eramus non defecturi, et hoc in ira tua, id est in iusta uindicta tua ad hunc defectum peruenimus. Hoc autem in sequentibus repetet et exponet. Et non solum defecimus, sed et in furore tuo, id est nimia uindicta tua, turbati sumus, id est turbabiles facti sumus: scilicet tales effecti, qui per mortem, et cunctas anxietates possumus conturbari:  quod grauius quidem est quam defectibiles esse, et ideo recte positum est in furore. Furor enim maior ira uidetur. Et uere per iram defecimus, et per furorem tuum turbati sumus. Nam non dissimulasti ab iniquitatibus nostris: sed posuisti in conspectu tuo iniquitates nostras, per Adam commissas, id est consideras ut punias originale peccatum, cuius participes sumus. Et posuisti seculum nostrum in illuminatione uultus tui, id est in claritate cognitionis tue, scilicet non potest te fallere, sed illud conspicis aperte. In alia translatione habetur: Negligentias nostras in luce uultus tui; unde congrue seculum pro negligentiis esse positum intelligimus. Habet enim usus noster ut de aliquo male uiuente dicamus:  Homo iste malum seculum deducit. Et est ac si diceret: Peccata originalia per Adam commissa, quorum participes effecti sumus, que non solummodo sunt iniquitates, sed etiam tales iniquitates que sunt negligentie, id est negligenter non aliquo coactione ab Adam commisse. Ideoque digniores sunt ultione, non postposuisti, sed eas in conspectu tuo posuisti, ut ulciscereris.

Repetit autem quod superius posuit, quia defecimus, ut post exponat: Dixi hominem esse in humilitatem deiectum. Et uere deiecti sumus, quoniam omnes dies nostri defecerunt, id est defectibiles facti sunt, cum prius nobis in Adam antequam peccasset, uita perpetua data esset. Et bene ponit omnes dies, innuens quia et eterni defecerunt, et hi quos habemus  defectibiles sunt, ut in sequenti uersu exponitur. Et nos in ira, id est in uindicta tua, defecimus, id est defectibiles facti sumus, scilicet defectibilibus operibus uacantes. Et uere defectibiles sumus, id est operibus defectibilibus uacantes, quoniam anni nostri sicut aranea meditabuntur, id est nos in omnibus annis nostris meditabimur: sicut aranea, id est cum meditatione operabimur talia, que cito transitoria sunt, et facillime dissoluenda, sicut opus aranee, quod fragilissimum est. Cum dicit meditabimur, per futurum innuit perseuerantiam, et grauius quid notat, quam si poneret simpliciter operabimur. Peius enim est meditando operari male quam temerarie. Exponit etiam quomodo dies defecerunt, cum addit: uere dies nostri defectibiles facti sunt. Nam  dies annorum nostrorum clauduntur in septuaginta annis, id est in ipsis septuaginta. Cum dicit ipsis, innuit quod in numero isto uita nostra finitur. Et est ac si dicat: Adeo dies uite nostre defectibiles facti sunt, quod solummodo annis septuaginta 366 uiuimus.

Si autem aliqui nostri uiuunt in potentatibus, id est in potentatiuis et plenariis muneribus sanitatis, octoginta anni sunt in uita nostra. Quod est dicere: Si aliqui nostrum et pauci bene sanam uitam degunt; octoginta annorum est spatium uite eorum, et amplius eorum octoginta annorum, est labor et dolor. Quia dicit eorum more Grecorum facit, qui ablatiuo carentes, genitiuum pro ablatiuo ponunt. Et est ac si dicat: Si uiuant aliqui amplius his annis,  scilicet amplius octoginta, uita illa erit labor et dolor, id est in labore et dolore, que nec etiam uita dicenda est; sed per emphasim dicenda est labor et dolor. Per annos quoque septuaginta, eo quod septuagenarius numerus per septenarium multiplicatur, presens uita accipitur, que per dies septem uoluitur. Per octoginta autem annos, futura dies iudicii, octaua intelligitur, eo quod octogenarius numerus per octonarium multiplicatur. Secundum quam sententiam littera sic adaptatur. Dico quod meditabimur in omnibus annis solubilia et fragilia opera, sicut aranea. Et exponit quomodo, cum addit: uere omni uita nostra talia opera meditando operabimur, qualia aranea operatur. Nam dies annorum nostrorum erunt meditantes in ipsis septuaginta  annis, id est in omnibus diebus annorum nostrorum meditabimur ea que necessaria erunt ad ipsos septuaginta annos, in quibus nunc sumus, scilicet que pertinent ad presentem uitam, in qua adhuc detinemur. Dico quod in omnibus diebus nostris meditabimur ea que ad septuaginta annos pertinent. Si autem, id est sed si, in potentatibus sunt pauci ex nobis, id est in uirtutibus et operibus bonis, que dicuntur potentatus, eo quod nos ad uitam ducere possunt, octoginta anni per ipsos potentatus appetentur, id est requies octaue diei, quod est dicere: Aliqui ex nobis existentes in potentatibus non operabuntur sicut aranea, scilicet non operabuntur illa que ad uitam presentem spectent,  sed que ad futuram. Et amplius eorum octoginta annorum appetere est labor et dolor, id est cause laboris et doloris. Quia dixerat in potentatibus, posset queri unde habent hoc quidam, ut sint in potentatibus; ad quod sic respondet: Inde hoc pauci habemus, quoniam superuenit, id est ex superiori Patris sede ueniet nobis mansuetudo, id est Filius Dei, cuius fide uenturi iam sumus in potentatibus: Qui per emphasim dicitur mansuetudo Patris, eo quod per eum nobis ira Dei mansuefacta est. Ne uero intelligeretur quod ita esset mansuetudo nostra, ut postquam aduenisset nullatenus ulterius corriperemur, addit, et tamen corripiemur, id est castigabimur mortalitate et passibilitate, postquam mansuetudo superueniet. Si uero hec sententia legatur, hoc  quod in principio psalmi dicitur, Domine uerbum existens refugium tu factus es, id est creatura fies de Patre sic exponetur: Domine Pater, tu factus es nobis refugium, id est securitas euadendi deiectionem, in quam deuenimus per Adam. Cetera uero non est mutari necesse. Secundum uero priorem sententiam in qua exposuimus dies annorum nostrorum in ipsis septuaginta annis ad litteram, uersus qui sequitur, scilicet quoniam superuenit, etc., sic exponitur: Dico quod defectibiles facti sumus, adeo quod amplius octoginta annis non uiuimus, nisi in labore et dolore. Et hoc ideo, quoniam ne simus nimis feroces et effrenes contra Deum, superuenit nobis mansuetudo, id est ex superiori Dei dispositione uenit in nos domatio, que facit nos mansuetos  erga Deum et humiles, mortalitas scilicet et passibilitas. Et per eam domationem mansuetudinis corripiemur, quandiu in hac uita erimus, ne nimis aduersus Deum insolescamus. A similitudine effrenis equi, qui flagellis corripitur, ut mansuetus efficiatur.

Dico quod superuenit nobis mansuetudo per quam corripiamur, et corripiemur. Et licet frequenter a te corripiamur, tamen quis hominum nouit potestatem ire tue, id est potentem 367 efficaciam uindicte tue quam in nobis exerces? et quis nouit dinumerare iram tuam, id est multiplicitatem uindicte tue, pre, id est pro timore tuo, scilicet ut te timeant respectu potentie et multiplicitatis illius  uindicte? Pauci. Ac si dicat: Tametsi potenti et multiplici uindicta tua assidue puniamur, pauci tamen ex nobis potentiam et multiplicitatem uindicte tue considerantes, illius respectu timent te, quod quidem oporteret. Hoc itaque ponit ad correctionem non timentium, ut timere discant.

Orat etiam pro timentibus, sic: Dico quod pauci sumus qui timemus. Ergo sic, merito ipsius timoris quem habemus, fac nobis notam in futuro pro rei experientia dexteram tuam, id est misericordiam saluationis tue. Quod est dicere: Quia hic te metuimus, da nobis in futuro saluationem, per misericordiam tuam. Et quia aliter ad hanc misericordiam peruenire non possemus, hic interim fac nos eruditos corde, id est intellectu cordis scilicet; da nobis  facultatem intelligendi recte. Et quia non sufficit recte intelligere sine bona operatione, fac etiam nos eruditos in sapientia, id est in uirtutibus et bonis operibus, que sapientia dicuntur, eo quod ex sapientia procedunt. Quod est dicere: Da nobis scientiam bene operandi, et uirtutes amplexandi. uel hoc admiratiue legi potest, sic: Dico quod corripiemur, et corripimur per uindictam tuam. Et quis est, id est quantus et quam felix est ille qui nouit potestatem ire tue, et qui nouit iram tuam dinumerare, pre timore tuo, id est ad hoc ut te timeat? Expositio non mutatur. Orat etiam sic: Dico quis nouit, et hoc quidem pauci noscunt; et quia paucorum est noscere, et felices sunt qui noscunt, oro, Domine, fac nobis notam in futuro dexteram, id est misericordiam  tuam, sic ut prius noscamus potestatem ire tue, et dinumerare iram tuam pre timore tuo. Nisi enim timeremus hic prius, non utique nobis in futuro misericordia notificaretur. Et ut iram sciamus dinumerare pre timore, fac nos eruditos corde, id est intellectu. Et quia bene intelligere non sufficeret, fac nos eruditos in sapientia, id est in uirtutibus et bonis operibus. Dico, notam fac dexteram, et ut nota fiat conuertere, Domine, ab ira ad misericordiam usquequo, id est usque in quantum tibi placet. Exponit igitur ipsum usquequo, cum adiungit: et, id est scilicet esto deprecabilis, id est exorabilis super seruos tuos, id est in seruis tuis. Quod est dicere: Et si non uis conuerti ad misericordiam, quantum ad perdendos; conuertere tamen quantum  ad eos qui tibi seruiunt ut eis miserearis quia tibi seruiunt. Cum dicit super seruos, idem est ac si diceret: Ut ex superiori dispositione hoc contingat, ut seruis misereatur. Deprecabilis proprie dicitur, qui illud dat, quod ab eo oratione postulatur.

Enuntiat ergo misericordiam futuram quam orauit, ad consolationem fidelium, sic: Oraui ut notam facias dexteram, id est misericordiam tuam. Et uere nobis ipsa rei experientia notificabitur. Nam repleti sumus, id est replebimur misericordia tua que mane continget in te, Christe, id est resurrectionis beneficio per misericordiam tuam nobis donando; quod prius in te continget in mane tertie diei. Quod est dicere: Facies nos misericorditer resurgere die  octaua sicut prius mane primus resurges, die a passione tertia. Et repleti exsultauimus, id est exsultabimus in corporis splendore; et delectati sumus, id est delectabimur in anime benedictione. Et non horarie, sed in omnibus diebus nostris eternis, qui plures dicuntur propter diuturnitatem, cum unus et contiguus sint. Et bene dicuntur nostri, id est nobis utiles et necessarii. Repetit autem equ pollenti uoce una, quod dixit, exsultabimus et dilectabimur, ut addat sic: Letati sumus, inquam, id est letabimur in anima et in corpore, et hoc pro diebus, id est in loco dierum presentium, in quibus non humiliasti, id est humiliari promisisti, in anxietatibus plurimarum passionum. Quia uero posuerat, diebus, ne parum quid dixisse uideretur, addit. Pro annis,  scilicet letabimur, in quibus uidemus rei experientia mala, 368 id est congruentes tribulationes. Quod est dicere: Quia hic pro Deo persecutionem patimur, in futuro letabimur. Iuxta illud Dominicum: »Beati qui nunc fletis, quia ridebitis .«

Quod autem superius breuiter orauit, ubi dixit, eruditos corde in sapientia, hic orando repetit, ut amplius dicat, sic: Dico quod in futuro letabimur. Et ut ad hanc letitiam peruenire possimus: Respice misericordie respectu in seruos tuos, id est in illos qui tibi seruiunt, alios sibi incorporando, et in opera tua, scilicet in eos qui, quod boni sunt, per operationem misericordie tue sunt. Cum dicit seruos, meritum eorum innuit, cum uero opera Dei misericordiam: Ac si diceret: Et ideo in eos respice, quia  tibi seruiunt, alios instruendo. Et adhuc ideo quod enim sunt, operatione tua sunt. Et etiam dirige ad bene operandum filios, id est sequaces eorum. Exponit itaque quomodo Deum oret respicere. Dico respice, et hoc modo respice, ut sit splendor uirtutum et innocentie Domini nostri Iesu Christi super nos, id est in superiori et digniori parte nostri, in anima scilicet. Quod est dicere: Fiat anima nostra particeps splendoris eius, inquantum est possibile. Et dirige super nos, id est ad respectum eterne uite, que est super nos, opera manuum nostrarum, id est bona opera que contingunt ex bonis affectionibus nostris, que sunt manus per quas animus cogitando operatur. Quod est dicere: Fac nos facere opera bona respectu bonorum supernorum, non respectu  fauoris hominum. Et dirige in perseuerantiam, id est perseuerare fac opus manuum nostrarum, id est bona opera affectionum nostrarum, que singulariter opus dicuntur eo quod, cum caritate facta, non discordia sunt, sed una massa.



IN PSALMUM XC.

Titulus nonagesimi. Laus cantici Dauid. Quod sic exponitur: Psalmus iste est laus, id est ad laudem Dei compositus; et est laus cantici, id est laus iocunditatis, id est laus iocunda: et est laus ista Dauid, id est cuiusque fidelis, qui in hoc psalmo a Propheta inducitur. Propheta enim in primo uersu psalmi, in persona sua agens, ostendere intendit quis sit dicendus esse habitans in adiutorio Altissimi,  et in protectione Dei celi. Quem inhabitantem per reliquos uersus psalmi inducit agentem, et ad laudem Dei beneficia a Deo donanda, non sibi sed Domino ascribentem; et etiam ipsa beneficia ad exhortationem suam enarrantem. Et per hoc alios instruit, quidquid boni habent in Dominum refundendum esse, ut et eadem ipsi beneficia consequantur.

Qui habitat in adiutorio Altissimi, id est ille qui non est horarius, sed habitans, id est perfecte commorans in adiutorio Dei; in cuius adiutorio bonum est immorari, cum ipse sit Altissimus, id est Omnipotens; et ille qui immorabitur, id est perseueranter habitabit in protectione Dei celi, id est Dei celestium spirituum; in cuius protectione tutum est  immorari, cum adeo potens sit quod Deus est ciuium supernorum. Dicet et uerbis et cogitationibus Domino, susceptor meus, etc. Quod est dicere: Nullum alium perseueranter adiuuat Deus ad bene agendum, neque protegit in uirtutibus, ne deficiat, nisi illum qui omnia bona que habet, non sibi sed Domino ascribens, dicet Domino cum gratiarum actione: O Domine, tu es susceptor, id est patronus meus, qui me protegis ne deficiam; et talis susceptor qui es refugium meum, id est securitas mea, ut uidelicet non timeam tuo confisus patrocinio, et tu es Deus meus, id est recreator, qui me creas in bona operatione, scilicet qui me adiuuas ad bene operandum. Et quia non sufficit hoc dicere Domino, nisi etiam satagat de proximi instructione, dicet etiam proximis ad  instructionem. Sperabo in eo, id est ego nullam in me spem habeo, o auditores, sed in Domino eo spero et sperabo, id est spem ponam, uel sperabo, me relinquens et in cum tendens, ut in eo spem ponam. Sententia eadem est, cum dicimus in eo, et in eum. Dico quod in eo sperabo: 369 et hoc, scilicet sperabo. Quoniam ipse qui potens est ad me liberandum, liberabit me de laqueo uenantium, ne in eo capiar. uenatores per similitudinem malignos spiritus uocat: quia sicut feris incautis uenatores laqueos tendunt, quibus eas decipiunt; ita ipsi fidelibus laqueos, quibus eos illaqueent preparant. Laqueus igitur eorum est aurum et argentum, etc., que possunt esse materia peccandi, et insuper uitia. Et liberabit me a uerbo aspero,  ne mihi preualeat, id est ab occulta suggestione que uerbum asperum dicitur, eo quod inquietat animum, a similitudine asperi uerbi, uel a uerbo aspero hereticorum et infidelium, ne pro eorum conuiciis asperrimis, a recto proposito fidei mee deficiam. Dico quod dicet Domino: Susceptor meus, etc., et dicet proximis: Sperabo in eo, etc., et hec etiam que sequuntur, dicet sibi ipsi ad exaltationem, et ad agendum Deo gratiarum actionem. O tu anima mea, spem firmam habe in Domino. Nam tibi iam delate ad caulas fidei, scapulis suis, id est per doctrinam predicatorum, qui Dei scapule dicuntur, eo quod eorum doctrina oues perditas, scilicet homines Deus ad fidei uiam, et ad paradisi ouile reportat, quo per se redire nequeunt: sicut pastor ouem quam perdiderat  inuentam, que pre sui debilitate ire non potest, ad caulas ouilis piis humeris reportat , obumbrabit, id est obumbrationem refrigerii sue protectionis dabit. Quod est dicere: Refrigerabit te protectione sua ab incentiuis uitiorum, ne nimio estu eorum deficias. Quod presignatum est per filios Isrel, qui per desertum incedentes, nube obumbrabantur ne ab estu nimio lederentur. Et est dictum a similitudine strenui ducis, qui militibus suis preliantibus umbram prouidet, ne propter estum deficiant.

Dico quod tibi obumbrationem faciet et tu posita sub pennis eius, id est sub refrigerio protectionis eius sperabis. Penne per similitudinem pro protectione ponuntur, eo quod uolucris pullos suos pennis  a rapacibus auibus protegit, et ab estu refrigerat. Dico quod sperabis, et ecce quid sperabis: Hoc scilicet sperabis quod scuto circumdabit, id est circumquaque muniet te ueritas, id est uera fides eius. Ac si dicat: Cum heretici nitentur te ad errorem suum flectere suis falsis argumentationibus, ueritas fidei eius immobilis existens in te, circummuniet te, id est contra omnes hereses muniet te scuto, id est protectione inuincibili, que erit tibi ut scutum, id est reiiciens tibi omni tela prauarum cogitationum, que a diabolo immittuntur. Et quia circumdabit te ueritas eius, non timebis, id est non oportebit te timorem habere qui contingat a nocturno timore, id est a fraude hereticorum, que timor dicitur emphatice, eo quod timorem incutit, et nocturnum, eo quod  obscura est. A similitudine noctis, et latens et deceptoria, cum quedam uera suis falsis argumentationibus admisceant, ut citius fallant. Quod est dicere: Non oportebit te timorem habere, ut a latenti fraude hereticorum decipiaris. Et non timebis a sagitta uolante in die, id est ab eadem fraude hereticorum, que recte sagitta dicitur, eo quod latenter uulneret ad modum sagitte, et que uolat in die, id est sublimabitur in sapientia humana, que uidetur dies, id est clara et splendida, ad modum diei. Et quia dixerat eam uolare in die, quia dies in bona significatione accipi solet, addit: et non timebis a negotio perambulante in tenebris, id est ab eadem fraude hereticorum, que recte dicitur negotium. Negotium enim actus aliquis dicitur, qui cum summo studio et labore  perficitur: unde dicitur negotium quasi negans otium. Dicitur ergo hereticorum fraudulenta sententia negotium, eo quod in hac ualde studeant et laborent. Quod negotium quamuis uideatur esse in die, tamen existit in tenebris stultitie: »Sapientia enim huius mundi, stultitia est apud Dominum ,« et in ipsas tenebras perambulabit, id est omnino promouebitur, ut magis 370 et magis ad stultitiam deuoluatur. Et non timebis ab incursu ipsorum hereticorum, id est a nimio impetu facundie ipsorum hereticorum, per quem incurrunt fidelibus. Unde in Canticis sponsus: »Cincinni mei pleni sunt guttis noctium .« Et non timebis a demonio meridiano, id est a collectione hereticorum,  qui in meridiano uidentur esse, id est ad modum meridiei feruentes in bona operatione, cum quedam simulatoria bona opera faciant, et clari et splendidi in humanis et subtilibus sententiis suis falsissimis, et tamen demonium sunt, id est umbra demonii. Unde Apostolus: »Satanas transfigurat se in angelum lucis .«

Notandum quod cum eadem res, scilicet hereticorum fraudulenta sententia, per nocturnum timorem, et per sagittam in die uolantem, et per negotium, et per incursum accipiatur; diuersa tamen, ut ostensum est, exponenda de eadem re, per has uoces denotantur. Non solum autem sperabis quod scuto circumdabit te ueritas eius, sed etiam sperabis quod cadent a latere tuo mille, et decem millia a dextris  tuis, quia ponit dextris, unde solet prosperitas designari, innuitur quod debeamus supplere a latere sinistro. Per sinistram enim aduersitas frequenter accipitur. Notandum autem quod a dextris, id est a prosperitate, dicit uenire decem millia tentationum, qui numerus quidem maior est quam mille simpliciter, eo quod uberior tentationum copia in prosperitate, quam in aduersitate suboriatur. Littera uero sic adaptatur: Hoc etiam sperabis, tu o anima, per securitatem diuine protectionis, quod mille hostes interiores, suborientes a latere tuo sinistro, id est mille occulte tentationes contingentes ab diuersitate tua cadent, id est deuincentur oratione tua. Et quia multi hostes postea cadent, qui prius aliquantulum preualuerunt addit: Dico cadent, et non utcunque  cadent, ad te autem non appropinquabit, id est sed sic cadent, quod nulla illarum mille cogitationum appropinquabit ad te, scilicet in consensum, ut aliquo modo tibi preualeat. uerumtamen quamuis ad te nulla sit appropinquatura, oculis tuis interioribus considerabis, oculis scilicet rationis subtilia considerantis. Ac si dicat: Hoc quod solet aliquis in se non experiri, non adeo solet cognoscere quid sit, quam cum si in eo esset. uerumtamen quamuis in te non sint peccata tentationum, secundum operationem aut consensum, scies tamen ex rationis consideratione iudicare, quam fedum ac uile aliquid sint. Et uidebis rationis contuitu, retributionem peccatorum, id est malarum operationum et illicitorum consensuum, in futuro a Deo reddendam. Hoc autem  satis ad intentionem laudis Dei spectare uidetur, quod suos intantum illuminat, ut considerent peccatorum uilitatem et feditatem, et pro eis retributionem in futuro reddendam, et per hoc peccare exhorreant. Dico quod cadent mille; et hoc non erit uiribus meis.

Sed ideo quoniam tu es, Domine, spes mea, id est hoc facies ut cadant ideo, quia tu es spes mea, id est quia totam spem in te pono, et quia tu posuisti, id est pones refugium meum altissimum, id est inuincibile. A similitudine turris in altissimo loco site, que est munitissima et inexpugnabilis. Quod est dicere: Facies teipsum refugium, id est protectionem meam munitissimam. Repetit autem equipollenter, ut addat sic: Quia dixi cadent a latere, etc. Dico, o  anima, Dominus est spes mea et refugium meum. Ideoque non accedet ad te per consensum, malum, id est occulta tentatio, et in futuro flagellum, id est uindicta huius mali, non appropinquabit tabernaculo tuo, id est tibi militanti hic Deo. Quod est dicere: Nec hic ab occulta tentatione uinceris, nec in futuro occasione hac punieris. Et inde huius rei securitatem habeo, quoniam Deus spes et refugium meum existens mandauit angelis suis bonis de te, non uerbis, sed occulta potentie sue inspiratione, ut custodiant te, ne deficias in omnibus uiis tuis, id est 371 in uirtutibus et bonis operibus, que uie tibi sunt ad uitam. Leguntur, quippe angeli boni uiris sanctis a Deo in custodiam et protectionem fuisse dati. Iuxta illud Apostoli: »Omnes angeli sunt administratorii  spiritus, in ministerium missi, propter eos qui hereditatem capiunt salutis .« Dico quoniam angelis mandabit de te, qui angeli in manibus portabunt te, id est in subleuatione auxilii sui te facient promoueri. Manus pro auxilio ponitur, eo quod manuum subleuatione labentibus auxiliamur: et ideo portabunt ne forte, id est ne aliquo modo, offendas pedem tuum, id est affectionem tuam ad lapidem offensionis Christum. Christus congrue lapis dicitur, eo quod ad modum lapidis sit firmissimum fidei nostre fundamentum. Ad quem lapidem pede cordis offendit, quisquis in mente de eo peruerse sentit. Unde per prophetam dicitur: »Ecce pono in Sion lapidem offensionis et petram scandali, et quicunque ceciderit super  lapidem istum, confringetur; super quem uero ceciderit, conteret eum .« Affectio quidem pes mentis dicitur, eo quod per eam ipsa mens cogitando gradiatur. Et auxilio ipsorum angelorum portatus, super aspidem et basiliscum ambulabis, id est calcabis et superabis aspidem, id est diabolum qui latenter mordet suggestionibus illicitis; ad modum aspidis serpentis, occulte mordentis; et calcabis sub affectionibus tuis basiliscum, id est collectionem praue operantium, qui exemplo fetido praue operationis sue, alios ad mortem male operari faciendo trahunt; more serpentis basilisci, qui fetore sui anhelitus homines perimit. Et conculcabis sicut non cedas, leonem, id est persecutores manifeste infestantes ad  modum leonis aperte instantis, et conculcabis draconem, id est hereticos, qui prius falsis rationibus suis incautos ligant, et sibi attrahunt, et postea sibi eos confirmando deuorant, uelut draco qui prius animal aliquod cauda ligat, et postea ligatum deuorat.

Introducit etiam ipsum Dominum loquentem, et hoc facit ad ampliorem gratiarum actionem, et ad maiorem auditorum exhortationem, sic: Dico quod Dominus mandauit angelis, dicens ipsis angelis: Diligenter eum custodite, quoniam in me sperauit, id est omnem spem sue saluationis in me posuit. Ideoque liberabo eum ab omni instantia inimicorum et interiorum et exteriorum, ne ipsi preualeant, protegam eum in uirtutibus suis et bonis operibus, ne deficiat.  Et hoc ideo quoniam cognouit illo uero cognoscere nomen meum, quod est Dominus. Quod est dicere: Cognouit me esse Dominum, et se seruum, sic ut preceptis meis obedire non negligeret. Et clamauit ad me intensione uocis et deuotionis, et exaudiam eum. Hoc modo quod cum ipso sum in tribulatione, et ero secundum auxiliatricem gratiam. Quod est dicere: Custodiam eum in tribulatione, ne deficiat. Et tandem in morte carnis eripiam eum a tribulatione, et in futuro glorificabo eum gloria benedictionis eterne. Et pro hac uita transitoria, quam contempsit, longitudine dierum, id est eterna uita, replebo eum. Replebo uero, per emphasim dicit. Et quia hic non curauit salutem carnis, tunc ostendam illi salutare meum, id est saluationem, mee saluationi  conformem, ut, sicut ego surrexi, et immortalis et impassibilis fui, sic et ipsi resurgant, et immortales et impassibiles existant. Notandum quod ostendam illi salutare meum, idem est quod superius posuit, gloriabo eum, nisi quia hic determinatur.

Duo uersus huius psalmi, scilicet, scuto circumdabit te, etc., et a sagitta, etc., aliter quam superius dixerimus, leguntur iuxta Augustinum, ut tria genera tentationum denotentur sic: Dico quod sperabis sub pennis eius, et hoc scilicet sperabis, quod ueritas, id est uera promissio eius circumdabit, id est circummuniet te scuto, id est protectione, et sic quod non timebis a nocturno timore, id est obscura et latenti leui tentatione, que dicitur timor, eo quod non adeo grauis est ut magna tentatio; sicut  timor est minor, quam periculum unde timor habetur. Quod est dicere: Adeo te securum faciet, ut non timeas leuem obscuram 372 tentationem que interdum aliquem incautum ad consensum attrahit. Et etiam non timebis a sagitta, id est a leui manifesta tentatione, que sagitta dicitur, eo quod leuius uulneret quam magna tentatio, ad modum sagitte, que leuius uulnerat quam lancea, sagitta dico uolante ad te in die, id est incurrente tibi in claritate cognitionis. Quod est dicere: Non timebis succumbere leui manifeste tentationi. Et non timebis a negotio, id est a maxima et graui tentatione, que dicitur negotium pre magnitudine grauitatis sue. Negotium enim de parua re dici non potest. Negotio dico perambulante in tenebris, id est conuersante,  et promouente in obscuritate. Quod est dicere: Non timebis succumbere magne et graui obscure tentationi, et non timebis ab incursu et demonio meridiano, id est ab incurrente meridiano demonio. Quod est dicere: Non timebis succumbere graui tentationi, et manifeste a demonio illate, que dicitur incursus, eo quod grauis est et maxima: et dicitur meridiana, eo quod aperta est et manifesta sicut meridies. Cetera psalmi mutari non est necesse.



IN PSALMUS XCI.

Titulus nonagesimi primi. Psalmus cantici, in die Sabbati. Quod sic exponitur. In hoc tractatu continetur psalmus, id est bona operatio, qui psalmus est occasio cantici, id est iucunde remunerationis, dande a Deo in die Sabbati, id est in claritate  quietis eterne. Sabbatum quippe quies interpretatur. Quod est dicere: Quam remunerationem dabit Deus fidelibus suis in octaua die, que antonomastice dies dicitur pro sua nimia claritate, et dies Sabbati, id est quietis eterne. uel sic: Iste psalmus cantici, id est iste tractatus iucunditatis, in quo ualde iucundantur fideles, qui hic agunt, est illorum qui iam sunt positi in die Sabbati, id est in claritate quietis, scilicet qui tam claram habent conscientiam ut diem, et ab omni praua cogitatione feriantem, que ideo iure sabbatum dicitur, id est requies. Et est in hoc psalmo uox cuiusque perfecti, agentis ad instructionem minorum, de bona operatione, quia bona est cum cantico facta,  et in cithara, et de interitu nolentium bona operari, et de retributione bone operationis in futuro.

Bonum est confiteri Domino, id est utile et laudare te Dominum in puritate deuotionis, cum Dominus omnium sis: et bonum est psallere nomini tuo, Altissime, id est utile est bene operari, non ad fauorem hominum, sed ad honorem nominis tui, cum altissimus sis, id est omnipotens, ideoque remunerare sufficiens confitentes et psallentes tibi. Dico quod bonum est confiteri et psallere, eundo scilicet de confessione et psalmo ad annuntiandum aliis esse in mane, id est in prosperitate misericordiam tuam. Quod est dicere: Postquam in se confitetur et psallit, bonum est ut aliquis annuntiet aliis qui adhuc idiote sunt, et qui sibi ob merita  sua putant a Deo in prosperitatem dari: hoc quod in prosperitate sunt per Dei misericordiam esse, et eundo ad annuntiandum esse ueritatem tuam per noctem, id est esse uerum et iustum iudicium tuum per aduersitatem. Quod est dicere: Et hoc debet idiotis annuntiari a confitente et psallente, qui se putant iniuste aduersa pati, quod per totam eorum aduersitatem eos iustum Dei iudicium comitatur, scilicet quod omnis eorum aduersitas, iusto iudicio Dei contingit. Notandum quod cum prius ponit bonum esse confiteri et psallere, postea uero annuntiare, innuit quod prius unumquemque decet Deo in se confiteri et psallere, postea uero istud idem aliis et exemplo et uerbis annuntiare. Ostendit autem in quo aliis et sit Deo psallendum, cum addit: Dico quod  bonum est psallere, scilicet bonum est psallere in psalterio decachordo, id est in anima decem preceptis legis adornata. A similitudine psalterii decachordi, id est 373 decem chordis adornati quibus resonat. Quod est dicere: Bonum est ex affectione anime decem preceptorum ornatu resonante bene operari, et non inuite, sed cum cantico, id est cum summa iucunditate, et existendo in cithara, id est carnis mortificatione. Decet quippe carnem mortificare, ne legi mentis ualeat repugnare. »Qui enim sunt Christi, carnem suam, ut ait Apostolus, crucifigunt .«

Ostendit autem ad humilitatis exemplum, per quid ei bonum sit Deo confiteri et psallere, cum addit: Dico quod bonum est Deo confiteri et psallere, et hoc  ipsum quod mihi bonum est, non est ex me, sed ex te Domine. Quia delectasti me, id est me delectari fecisti, Domine, in factura tua, id est in confessione et psalmo quod fecisti esse in me, et ab hac delectatione non desistam, sed perseueranter exsultabo in operibus manuum tuarum, id est in consideratione confessionis et psalmi, que sunt opera manuum tuarum, id est gratie tue, que manus congrue dicitur, eo quod per eam operaris, et merito in his operibus exsultabo. Nam quam magnificata, id est ualde magnificata, sunt in me, hec opera tua, Domine. Quia uero posset ab aliquo queri, quandoquidem per Dei gratiam bene operaris et psallis, quare etiam quilibet malus ab eadem gratia ad hoc quidem non adiuuatur,  ostendit hoc insolubile esse, cum sic addit: Dico quod bonum est mihi confiteri et psallere, et hec opera magnificata sunt in me, et he cogitationes tue nimis sunt profunde, id est he dispositiones tue profundissime sunt et inuestigabiles, quod me scilicet ad confitendum et psallendum adiuuas, et alios reprobas. Quia uero se ignorare innuerat, qua dispositione a Deo adiuuaretur, cum multi reprobarentur, ne similiter ignorare putaretur, ad quid esset malorum prosperitas deuentura, interitum eorum ostendit, quem eos ignorare dicit. Et hoc facit ad auditorum instructionem, ipsi ut sibi caueant ne per ignorantiam, ad eumdem interitum ueniant. Hoc itaque sic adaptatur, ut aliquantulum extra librum suppleatur. Dico quod iste cogitationes tue nimis  sunt profunde, ideoque a me ignorantur. Hoc autem non ignoro quod insipiens et stultus interibunt in seculum seculi, id est in eternum, cum hoc sit quod hic floreant breuiter et transitorie, ad modum feni cuius flos cito decidit. Ceterum uir insipiens, id est infidelis qui Deum non sapit, et stultus, id est falsus Christianus, qui cum Dei notitiam habeat, intelligere posset quod mali iusto iudicio Dei interibunt. tamen obstinatione malitie sue excecatus, non intelliget hec, uero et efficaci intellectu, ut intereant in seculum seculi, id est ut in eternum sint morituri omnes qui perseueranter operantur iniquitatem. Cum hoc sit quod hic exorti fuerint sicut fenum, id est cum hic creuerint in terrena prosperitate, ad similitudinem feni, quod cito crescit, et cito marcescit, et cum hoc  sit quod hic apparuerint aliis in flore prosperitatis sue famosi et gloriosi: Dico quod ipsi interibunt. Tu autem, Domine, Fili, qui omnipotens uisus es, Altissimus apparebis, id est omnipotens, in saluatione tuorum, et in iusta perditione malorum: Quoniam ergo dixerat, ut intereant, posset queri. Quare dicis ut intereant? Ad quod sic respondet: Bene dico ut intereant, quoniam ecce iam mihi certum est ut presens, quod inimici tui infideles peribunt in futuro, et omnes qui operantur iniquitatem, scilicet falsi Christiani, dispergentur, id est separabuntur a consortio saluandorum. Quia autem repetit ecce inimici tui, ad maiorem inimicorum perterritionem facit. Dico quod ipsi peribunt et dispergentur, et ex opposito cornu  meum, id est sublimitas uirtutum mearum, uel spes mea que fortis est, et in altum excrescens ad modum cornu, exaltabitur, id est magis et magis in altum promouebitur, sicut unicornis, id est utpote cornu meum qui unicornis sum, scilicet unam habens spem, fidem et caritatem, non diuersis heresibus 374 implicitus. Et in futuro senectus mea, id est uita mihi post mortem, a Deo donanda, que dicitur senectus, eo quod nouissima erit, ad similitudinem senectutis, que nouissima pars est uite hominis, erit in misericordia uberi, id est copiosa. Quod est dicere: Cum hic Dei sim adeptus misericordiam, per peccatorum remissionem, in futuro copiosam misericordiam in senectute mea adipiscar, cum immortalis fiam et impassibilis. uel sic: Et senectus mea, id est morum  meorum grauitas, que pro senectute accipitur, eo quod in senibus morum grauitas existat, erit in misericordia uberi, id est ubertim remunerabitur. Et hoc contuitu, despexit, id est despiciet, oculus meus interior, scilicet ratio mea, inimicos meos interiores et exteriores, et insurgentibus in me malignantibus, id est cum persecutores maligne agentes, aduersum me persecutionibus insurgent, ad exhortationem mei ne deficiam, audiet auris mea interior, scilicet auris rationis audiet a spiritus inspiratione mihi interius loquentem. Et ecce hoc mihi dicet: Noli timore insurgentium a iustitia tua deficere. Omnis enim iustus florebit ut palma, id est ad similitudinem palme. Sicut enim palma arbor in inferiori parte prope terram, scilicet hispida est et tuberibus plena, in superiori  uero parte speciosa et florida, ita et iustus in hac uita infima hispidus est, et tribulationibus plenus. In superiori uero uita eterna, erit beatitudine floridus et conspicuus, et multiplicabitur in beatitudine sicut cedrus Libani, id est ad similitudinem cedri Libani, que altior est aliis cedris. Quod est dicere; In multiplici beatitudine sublimis erit, ad modum cedri Libani. uel sic: Multiplicabitur utpote cedrus Libani, id est candidationis, id est utpote sublimes in candidatione uirtutum. Libanus quippe, candidatio dicitur.

uerbis igitur Spiritus sancti ad maiorem sui exhortationem appositis, hec in sua persona agens exponit sic: Spiritus sanctus dicit, o auditores, quod iusti florebunt, et ecce uobis dico quomodo florebunt. Plantati hic, scilicet per uirtutes et bona opera in  domo Dei, id est in Ecclesia in futuro florebunt in eterna gloria existentes non in Domo Dei, id est in equalitate angelorum, qui superna domus Dei sunt, sed in atriis illius domus Dei nostri, id est in affinitate et minoritate angelorum, que per atrium designatur: quod cum sit domui uicinum, indignius tamen est quam domus et minus gloriosum. Quod est dicere: Sic florebunt, ut celicis spiritibus sint aliquatenus affines, non tamen usquequaque similes et equales. Unde nimirum de Ioanne Dominus testatur: »Qui minimus est in regno celorum, maior est illo .« Quod quidem B. Hieronymus de angelorum minimo dictum esse affirmat.

Quoniam autem iustos dixerat florem habituros et multiplicandos, determinat quando hoc erit, ne ad  presens uideretur esse futurum, sic: Dico quod florebunt et multiplicabuntur. Hoc autem non statim erit, sed adhuc post longum tempus futurum est, quod multiplicabuntur et florebunt, existentes tunc in uberi senecta, id est in uita nouissima, scilicet in uita eterna, que in omni beatitudine erit copiosa. uel sic: Multiplicabuntur in futuro existentes hic in uberi senecta, id est ideo quia hic permanent in morum grauitate copiosa. Et quoniam aliter non essent multiplicandi, hic interim erunt non murmurantes in aduersitatibus, sed bene patientes, id est cum caritate et patientia sustinentes; et adeo bene patientes, ut aliis uerbis et exemplis, annuntient: quoniam rectus Dominus iehsu Christus Deus noster, qui hic suos pati disponit, ut per hoc eterna gloria beatificentur. Et  non sic rectus ut homines qui ex parte recti sunt, et ex parte iniqui, sed ita perfecte rectus quod non est iniquitas aliqua in eo. Iuxta quod de eo Moyses dicit: »Deus fidelis, et absque ulla iniquitate, iustus et rectus .«



IN PSALMUM XCII.

Titulus nonagesimi secundi. Laus cantici Dauid, in die ante Sabbatum, quando fundata est terra. Quod sic exponitur: 375 Psalmus iste est laus Dauid, id est factus a Propheta ad laudem Christi ueri Dauid, et est laus cantici, id est nimie iucunditatis, habita in die ante Sabbatum, id est in consideratione sexte diei, que est ante Sabbatum, scilicet in consideratione sexte etatis, que designata fuit per diem ante Sabbatum, in qua Deus hominem creauit.  Leguntur quippe sex mundi etates, sicut sex septimane dies preter Sabbatum. Prima igitur etas est ab Adam usque ad Ne; secunda a Ne usque ad Abraham; tertia ab Abraham usque ad Moysen; quarta a Moyse usque ad Dauid; quinta a Dauid usque ad Ioannem Baptistam; sexta a Ioanne usque ad finem mundi. Que sexta etas est ante Sabbatum, id est proxima Sabbato, scilicet eterne uite que reuera Sabbatum est, id est requies quando fundata est terra, id est in qua sexta etate Deus fundauit in fide et uirtutibus terram immobilem, Ecclesiam scilicet. Est igitur in hoc psalmo uox prophete ostendentis ad Dei laudem preparationem Ecclesie per doctrinam apostolorum et persecutiones a principibus terre ipsis apostolis illatas, et tandem Dei  potentia sedatas.

Dominus regnauit, id est Dominus iehsu, qui dabitur a Iudeis in mortem, tandem regnabit, id est regnum mundi totius sibi uindicabit, calcata morte. Et per hoc per totum mundum regnabit, quia decorem indutus est, id est induet et coniunget sibi per fidem apostolos, in omni perfectione decoros, quibus ornabitur, ut corpus uestimentis ornatur. Et indutus est fortitudinem, id est induet et sibi coniunget eosdem apostolos in constantia fortes, a similitudine probi regis, qui decoros milites habet et fortes. Et his fortibus et decoris precinxit, id est precinget se, scilicet ornabit se undique, ad debellandum gentes et sibi subiiciendum; a similitudine regis, qui gladio precingitur ad expugnandum hostem. Quod est dicere:  Illi decori et fortes quos induet, erunt eius arma, quibus sibi hostem subiiciet. Ostendit itaque ad quid seipsis precinget, cum addit: uere induet decoros et fortes, et eis se precinget. Et enim per eorum predicationem, firmauit, id est firmum faciet orbem terre, id est perfectionem Ecclesie. Quod est dicere: Per ipsorum doctrinam faciet Ecclesiam suam in omni perfectione firmam. Qui orbis adeo firmus erit, quod non commouebitur, nec in prosperis nec in aduersis. Ex tunc ergo, id est ex tempore illo quo terra fundata erit, parata erit, o Deus, sedes tua in ipsa terra, scilicet ex tunc sedes tua efficietur, que longe ante diaboli sedes exstitit. Ne uero ipse uideretur ante sedis sue parationem non fuisse,  addit: Quamuis ex tunc sedes tua erit parata, tu tamen es a seculo, id est ab eterno, sine principio.

Per hoc igitur sedes tibi parabitur, et orbis terre firmatibur, quoniam flumina, id est apostoli, qui corda in delium doctrina irrigabunt, eleuauerunt, Domine, uocem suam, id est eleuabunt uocem predicationis sue que timore depressa fuit in tui passione. Eleuabunt, inquam, flumina uocem suam. Hoc itaque repetit ad confirmationem, et contra uocem horum fluminum alia flumina, scilicet terreni principes, qui flumina dicuntur, eo quod eorum cura in subditam plebem decurrat; a similitudine fluminum, in mare decurrentium. Eleuauerunt fluctus suos, id est eleuabunt persecutiones suas, quibus eos in mortem demergant, ad modum fluctuum. Et  hoc continget a uocibus aquarum multarum, id est propter uoces multarum gentium, que ad modum aque erunt instabiles. Quod est dicere: Ideo principes eos persequentur, quia gentes plurime eos profanos et sacrilegos esse diiudicabunt. uel sic: Et hoc continget a uocibus aquarum multarum, propter uoces multorum predicatorum, scilicet ideo eos persequentur, quia per eos multos alios aquas effici dolebunt, id est quia multos considerabunt ad exemplum eorum, fore adaquatores hominum per doctrinam. Dico quod eleuabunt fluctus, et iste elate persecutiones principum Deum amaricantium 376 mirabiles erunt pre nimia sui immensitate et asperitate. Ceterum Dominus erit magis mirabilis in his altis et profundis elationibus sedandis: Quod est  dicere: Dominus quidem ideo mirabilior erit, quoniam has elationes, qua hora uoluerit, sedabit. Et per hoc eas, o Domine, sedabis, quia testimonia tua, id est precepta tua, ab apostolis predicata, que testificantur uitam complentibus ea, facta sunt, id est fient ipsi mari nimis credibilia, quantumcunque uideantur ei in primis abominabilia. Et per hoc ipsum mare factum, domum tuam in qua spiritaliter inhabites, decet sanctitudo tua, id est decebit sanctitudo a te danda. Quod est dicere: Per hoc quod testimonia tua credent, domus tua efficientur, et decenti sanctitate adornabuntur. Domum tuam dico, ituram per sanctitatem in longitudinem dierum, id est in uitam eternam, que per emphasim longitudo  dierum dicitur, eo quod nunquam sit finienda. uel sic: Futuram per ipsam sanctitatem, in longitudine dierum. Sententia eadem.



IN PSALMUM XCIII.

Titulus nonagesimi tertii. Laus cantici Dauid, quarta Sabbati. Quod sic exponitur: Psalmus iste est laus cantici, id est laus iucunditatis. Quod est dicere: In hoc tractatu continetur laus cum nimia iucunditate facta. Que laus est Dauid, designati in quarta Sabbati, scilicet que laus est fidelium perfectorum in scientia, qui prefigurati sunt, per negotium illud quod contigit in quarta Sabbati. In quarta namque Sabbati fecit Deus luminaria terram illuminantia, que firma sunt, et a proposito officii sui immobilia, per que presignabantur perfecti,  Ecclesiam, que Dei terra est, doctrina firmiter et exemplo suo illuminaturi. De quibus ipse Dominus dicit: »Luceat lux uestra coram hominibus, ut uideant opera uestra bona, et glorificent Patrem uestrum, qui in celis est « uel sic, iuxta B. Hieronymum: Dauid designati quarta Sabbati, id est per quartam diem septimane, que apud Latinos dies Mercurii dicitur. Congrue quippe per quartam diem, fideles perfectiores in scientia accipiuntur. Sicut enim dies quarta in medio septimane existens, tres dies habet precedentes, et tres subsequentes, ita et perfecti uiri Noui Testamenti, in medio duorum testamentorum, ueteris scilicet precedentis, et Noui subsequentis existunt, dum utriusque completores esse satagunt. Duo quippe Testamenta,  per ternarium numerum competenter intelliguntur, eo quod utroque Testamento, si cum diligentia notentur, fidei sancte Trinitatis instructio inueniatur. In ueteri namque Testamento fides Trinitatis insinuatur, ubi de Abraham legitur, »tres uidit, et unum adorauit .« Quia uero hec eadem fides in Nouo denotatur, exemplo multiplici manifestari potest. Bene quidem psalmus iste, laus iucunda fidelium dicitur. In hoc enim psalmo fideles in scientia perfecti, agentes contra falsos Christianos impunitatem criminum suorum sibi promittentes, Deum laudant, dum eum asserunt iudicaturum ultione iusta, quos hic sustinet miti patientia. Concessiue quoque agunt, de eorum retributione damnationis, et ne uideantur eis imprecari,  conqueruntur de eorum iniquitate, quam etiam per partes ostendunt. Adhortantur etiam ipsos malos ad recte uiuendum, et intelligendum de Deo, certis rationibus ostendentes quoniam ipse eorum impietates et intelligit et uidet, et in futuro puniet, et ostendunt bonorum tribulationes non ad eorum cedere repulsionem, sed ad beatitudinem. Quos etiam bonos admonent ad impiis contradicendum, sic tamen ut non in se, sed in Domino non deficiendi fiduciam habeant. Et hoc totum fit ad instructionem idiotarum, qui cum uideant impiorum prosperitatem et bonorum aduersitatem, indignantur, ignorantes ad quid hec a Deo permittantur.

Deus ultionum, operator Dominus enim est. Deus,  inquam, ultionum operator futurus, libere egit, id est libertatem potentie sue in impios exercebit, quibus impotens uidetur, dum cum eis exspectando eos et patiendo misericorditer agit. Ac si diceret: uos impunitatem scelerum uestrorum 377 uobis, o falsi christiani, promittitis, ceterum Deus ulciscendo se de uobis in futuro, contra uos libere aget, cum hoc facere potens sit quia Deus, et cum hoc ad eum pertineat, quia Dominus. Agunt autem concessiue de eorum ultione, sic: Dico, o Deus, quod libere ages, et sic concedo ut fiat, o Christe, exaltare, id est potens appare, qui, quamuis uidearis impotens, uel negligens terrena, tamen iudicas dispositione tua terram hanc presentem, ut nichil in ea sine iussu aut permissione tua fiat. Et hoc  modo quidem exaltare, redde, scilicet in futuro, retributionem iuste damnationis superbis, id est falsis Christianis, non penitentibus, sed in negligentia penitentie superbe persistentibus.

Ne uero uideantur imprecationem fecisse, de eorumdem malitia pie conqueruntur, sic: Quamuis concessiue dicamus: Redde retributionem superbis, tamen, o Domine. Usquequo peccatores, antonomastice falsi Christiani, id est usque, ad quam mensuram, uel quandiu, usquequo, inquam, peccatores gloriabuntur de iniquitate sua? Notandum, quod cum hoc sub interrogatione ponunt, se pro eis magnum habere dolorem innuunt. Et est ac si dicat: Tametsi retributionem eis reddi concedimus, tamen de hoc quod multum et diu uiuendo de iniquitate gloriabuntur,  conquerimur. Quanto namque eorum gloriatio maior et diuturnior, tanta eorum retributio in futuro erit asperior. uellemus igitur potius ut eorum uita et gloriatio cito finiretur, ut eorum retributio mitior haberetur. Non solum autem gloriantur de iniquitate sua, sed et hanc iniquitatem effantur, id est extra fantur, scilicet publice fantur, et loquuntur priuatim inter se. Et usquequo, id est usque ad quam mensuram, uel quandiu male uiuendo effabuntur publice et loquentur priuate iniquitatem, id est iniqua uerba loquentur omnes qui perseueranter operantur iniustitiam? Ac si diceret: Mallemus eorum uitam finiri, ut amplius non possent iniquitatem loqui et effari, et iniustitiam operari, et sic mitius inde punirentur. Exponit igitur ipsam iniustitiam per partes,  sic: uere iniustitiam operantur, et operati sunt. Nam populum tuum, Domine, scilicet tibi famulantium, humiliauerunt conuiciis et uerborum opprobriis, et eumdem populum existentem hereditatem tuam, quos, scilicet ad modum hereditatis doctrina predicatorum excolis, uexauerunt nimiis tribulationibus. Et non solum hoc, sed et uiduam et aduenam interfecerunt, et pupillos occiderunt. Quod est dicere: Multos ex fidelibus tuis interfecerunt corporaliter, qui erant uiduis, et aduenis, et pupillis comparabiles. uiduis quippe, quia destituti erant a temporalium bonorum, iam spretorum, solatio, sicut uidue destitute sunt a maritorum iam mortuorum auxilio. Aduenis, quia non huius patrie terrene ciues se faciunt, sed futuram inquirunt, sicut aduene ad  patriam reuerti intendunt, a qua remoti sunt. Pupillis, quia sunt sine diabolo, qui prius eorum pater exstitit, et sine infidelitate, que eorum mater fuit; sicut pupilli, quorum pater et mater iam mortui sunt. uel potest hoc ad litteram congrue legi. uidue namque et aduene, et pupilli, sine cuiuslibet auxilio existentes, solius Dei auxilio defenduntur, ideoque populus eius dicuntur, unde idem, »pater orphanorum et iudex uiduarum« dicitur . Dico quod populum tuum humiliauerunt, et hereditatem tuam uexauerunt, et uiduam et aduenam interfecerunt, et pupillos occiderunt.

Et hec faciendo, ad cumulum miserie sue dixerunt: Secure possumus eos humiliare, uexare, et  interficere. Hoc enim, non uidebit Dominus, nec intelliget Deus Iacob, sic ut puniat. Ac si dicat: Multum inconueniens fuit ut illum dicerent hoc non uidere, qui Dominus est omnipotens, et illum dicerent non intelligere, qui Deus est Iacob, id est eorumdem fidelium strenue luctantium, quos ipsi humiliauerunt, uexauerunt, et occiderunt. Facit igitur apostropham ad eosdem impios, adhortans ad recte de Deo intelligendum, et uidendum, sic: Dico quod dicitis o falsi Christiani, quod Deus non intelligit, neque uidet, que uos male in famulos 378 eius agitis. Ceterum uos in populo Dei existentes, non operatione, sed sacramentorum participatione, qui estis insipientes, id est potentes ad hoc ut facile de Deo recte intelligatis, cum iam sitis aliquantulum in  eius notitia promoti, et tamen animaduertere negligitis; intelligite, id est animaduertite, quia Dominus uidet et intelligit, que uos in seruos eius male operamini. Et uos stulti in populo Dei, scilicet qui rudes estis et stolidi, et difficiles ad hoc sapiendum, aliquando tandem sapite, quod hucusque sapere nequistis, scilicet quod Deus audit, id est intelligit et uidet que uos male agitis, et in futuro hec arguet. Et ecce unde potest comprobari eum omnia mala uestra et audire et uidere, et in futuro ab eo mala ista redarguenda esse. Nam qui plantauit aurem non audiet? uere audiet; et qui finxit oculum, non considerat que agitis? utique considerat. Et qui corripit hic gentes per Scripturas ne peccent, non arguet in futuro, per damnationem, negligentes hic correctionem  suam? uere arguet. Pro nichilo enim hic corriperet, nisi in futuro argueret. Et qui docet hominem scientiam, id est ille qui per doctrinam suam facit illum scientem, qui homo est, id est rationabiliter se habens non scit? utique Dominus scit non solum operationes, sed etiam, quod maius est, ipse scit cogitationes hominum, quoniam uane sunt, id est ipse scit quod cogitationes uestre qui simpliciter homines non spiritales estis, uane sunt, et digne ultione. Et hoc totum est ac si sic poneret: Inde comprobatur eum audire, quoniam inconueniens esset eum non audire, qui aurem omnium hominum plantauit, id est de limo terre formauit: et inde probatur eum uidere, quoniam inconueniens esset eum non uidere qui omnem oculum finxit, id est formauit. Et  inde probatur quod in futuro arguet, quia aliter superflue hic corriperet. Et inde conuincitur eum scire, quia inconueniens esset eum non scire, qui omnem hominem docet quidquid scit.

Facta exhortatione ad falsos Christianos, ostendere intendit quod tribulationes bonorum ad eorum beatitudinem cedunt, sic: Ergo quia tu omnia uides, et scis, et audis, inde comprobatur quod beatus erit homo omnis quem tu, omnia sciens et uidens, erudieris per tribulationes, id est quem rudem extra ruditatem pones, instruens eum per multas anxietates, hec presentia non esse summa bona, nec esse appetenda; et esse alia bona, spiritalia scilicet, que appetenda sunt. Suos nimirum Deus per anxietates  erudit, quia, dum eos permittit hic affligiret bonis presentibus spoliari, innuit hec bona non esse summa bona, que sic amittuntur; nec hanc uitam felicem esse, in qua sic affliguntur; sed alia bona summa esse, et aliam uitam eternam et beatam, que expetenda sunt. Hoc autem quod dicit beatus homo quem tu erudieris, idem est ac si diceret: Eruditio tribulationum, causa erit beatitudinis. Et ne beatus homo futurus, hic in tribulationum eruditione deficiat, docueris eum de lege tua, id est docebis eum per doctrinam legis tue hanc eruditionem patienter esse ferendam. Unde ipse dicit in Euangelio: »Qui uult uenire post me, abneget semetipsum, et tollat crucem suam quotidie, et sequatur me .« Interponit autem causam quare eum docebit, cum  addit: Ideo scilicet docebis eum per legem tuam, ut mitiges ei exasperato a diebus malis, id est ut des mitigationem patientie ei, qui exasperatur a diebus tribulationum, qui dies mali dicuntur, eo quod in eis multarum mala tribulationum insistent. Quod est dicere: Ideo eum docebis, ut sub tribulationum pondere non deficiat, a quibus exasperatur. A diebus malis dico, duraturis non in perpetuum, sed tandiu, donec fodiatur fouea peccatoris, id est consummetur in futuro damnatio peccatoris fideles persequentis. Dictum est hoc a similitudine illius, cuius fouea foditur, ut post in eam deiiciatur. Et notandum, quod hoc dicit ad bonorum consolationem, et ad malorum perterritionem.

Interposita causa quare docebit, ostendit quid  docebit, sic: Hoc scilicet docebit Dominus per legis sue 379 doctrinam, quod ipse Dominus non repellet plebem suam, licet etiam patiatur affligi, id est hoc docebit, quod non idcirco permittit plebem suam affligi, ut eam repellat et negligat. Et hoc docebit, quod cum permittat tribulari eamdem plebem suam, que hereditas eius est, tamen ipsam hereditatem suam non derelinquet. Cum ponit non derelinquet, datur intelligi per lyptoten, quod hereditatem suam per tribulationes adiuuabit, ut ipse tribulationes sint eis causa saluationis. Dico quod hereditatem suam non derelinquet, sed adiuuabit, et tandiu adiuuabit quoadusque iustitia, id est Christus, qui per emphasim dicitur iustitia, eo quod ab eo  omnis iustitia procedat, conuertatur a patientia in iudicium. Quod est dicere: Tandiu eos non repellet, sed per tribulationes adiuuabit, donec Christus ad iniquos iudicandum ueniat, quos hic patienter exspectat. Non ideo sic determinat, quod postea suos repellat, sed quia illud constat quod postea suos non repellet, non remouet. Hoc autem quod hic non repellet, oportuit ponere, quia hic uidentur per tribulationes repelli, et derelinqui. Et quis erit iuxta illam iustitiam, id est quis erit hic conformis in uirtutibus illi iustitie, et in futuro regnabit cum ea a dextris Patris? Responsio: Omnes illi erunt iuxta illam qui sunt recto corde, non apparentes per hypocrisim iusti solummodo in facie. Unde per prophetam dicitur: »Scindite corda uestra, et non uestimenta  uestra .« Quod dicit iustos corde futuros iuxta Christum, positum est a similitudine regis, qui cariores et ualentiores duces suos, iuxta se in palatio suo sedere facit; et hoc quod interrogatiue ponit, idem est ac si diceret: Iustitia conuertetur in iudicium, et iuxta illam erunt omnes qui sunt corde recti, non solummodo specie. Ergo quandoquidem erunt solummodo iuxta illam omnes qui recto sunt corde. Quis uolens esse rectus corde, mihi adiunctus per conformitatem consurget de corporeo stratu existendo aduersus malignantes, id est contradicendo aduersariis Ecclesie, hereticis scilicet et falsis Christianis? Aut quis stabit, id est et quis perseuerabit mecum preliando per contradictionem, aduersus operantes iniquitatem?  Non enim sufficiet consurgere, nisi sit etiam stare. Malignantes et operantes iniquitatem, iidem sunt. Dictum est autem a similitudine ciuium, qui nocte ab hostibus inuasi, de lectulis in quibus dormiebant, consurgunt, et murum ciuitatis ascendentes, et ibi stantes, eam ab assultu hostium defendunt. Hoc autem quod interrogatiue ponit, ad maiorem exhortationem facit. Et est ac si diceret: Ergo quandoquidem recti corde solummodo stabunt iuxta illam, uos omnes quicunque uultis esse recti corde, et per hoc iuxta illam esse, mihi adherentes consurgite aduersus malignantes, et state mecum aduersus operantes iniquitatem.

Quamuis autem sic adhortor ad consurgendum et ad standum, insufficiens tamen per me sum consurgere  et stare. Nisi enim ideo remansisset, quia Dominus adiuuit me, per adiutricem gratiam, anima mea habitasset, id est perseuerans fuisset in inferno, id est in consensu impiorum, qui iure infernus dicitur, eo quod per eum ad infernum ueniatur, et paulo minus, id est perparum defuit anima mea ab eius habitatione. Hoc autem dixit ad exemplum humilitatis, ne confidant idiote per se posse stare. Si autem habeatur, habitauit, sic legetur. Nisi ideo quia Dominus adiuuit me habitasset in inferno anima mea, et paulo minus, id est fere habitauit. Sententia eadem est, et uere me adiuuisti, Domine. Si enim humili confessione dicebam: Adiuua me, Domine, quia motus est pes meus, id est affectio mea, misericordia tua, Domine, adiuuabat me, ne ex toto deficerem.  Quod est dicere: Cum ab aliqua suggestione illicita affectio mea commoueretur et inquietaretur, et ego hoc humiliter tibi confitens auxilium tuum orabam ne deficerem, tu misericordia tua me adiuuabas. Et quia non solummodo hoc dicebam tibi, sed etiam multipliciter dolebam de commotione pedis, penitens et orans ut mihi 380 illicita commotio illa remitteretur, consolationes remissionis, quam spiritaliter intellexi mihi a te datam esse per penitentiam, letificauerunt animam meam.

Consolationes dico date multipliciter, secundum multitudinem, id est ad modum multiplicitatis dolorum meorum in corde meo reuera existentium, non per hypocrisim in facie apparentium. Quod est dicere:  Quia multipliciter dolui de commotionibus meis, et tu multiplicem remissionem mihi fecisti, et sic animam meam consolatus es. Per hoc igitur instruit auditores, de commissis ualde dolere, ut ueniam adipiscantur. Dico secundum multitudinem dolorum in corde meo, et merito in corde meo dolui. Nisi enim doluissem, sedes iniquitatis essem, et sic tibi non adhererem, nec hic, scilicet per conformitatem, nec in futuro per beatitudinis participationem. Nunquid enim sedes iniquitatis, id est ille in quo sedet iniquitas, adheret tibi, qui fingis dolorem uel laborem in precepto? Utique non adheret. Quasi diceret: Nullus iniquitatis sedes existens adheret, uel adherebit tibi, qui das preceptum ut nemo sit sedes iniquitatis, et in precepto illo fingis, id est disponis  laborem, scilicet disponis ut non cum negligentia, sed cum summo labore et cura perficiatur preceptum istud. uel si habeamus dolorem, sic legetur: Qui das preceptum ut nullus sit sedes iniquitatis, et qui in precepto dolorem fingis, id est qui in completione huius precepti disponis dolorem tribulationum. Quod est dicere: Cum oporteat completores huius precepti multiplicem dolorem tribulationum subire, tu fingis, id est disponis dolorem ipsum, unicuique distribuas prout potest pati. Iuxta illud Apostoli: »Fidelis Deus, qui non patietur uos tentari, supra id quod potestis .« Dico quod fingis dolorem, qui dolor talis est: scilicet quia impii euntes malo suo uoto, in, id est contra, animam iusti, captant ipsam animam, et adhuc frequenter  captabunt, id est frequenter desiderabunt eam capere deceptionibus suis, et sibi conformare. Et quia non poterunt capere, condemnabunt effusione et morte sanguinem innocentem, scilicet sanguinem iusti. Iuxta uero illam lectionem, in qua habetur qui fingis laborem, sic continuatur sequens uersus, quem iam exposuimus expositione non mutata. Dico quod non adheret tibi sedes iniquitatis, et merito. Nam illi qui sunt sedes iniquitatis captabunt, etc. Dico quod impii condemnabunt sanguinem innocentem. Ne uero timeamus et deficiamus pro eorum condemnatione: et ille qui Dominus est, id est potens factus est mihi et meis conformibus in refugium, id est in securitatem: et ille idem Dominus qui Deus meus est, id est creator, factus est mihi et meis  conformibus in adiutorium, ne deficiamus, refugium et adiutorium, dico existens causa spei mee. Hec enim arrha mihi sunt et pignus, quod spem habeam in futuro letificandi. Dico quod mihi et meis conformibus sit Dominus refugium et adiutorium; uel Deus meus est factus mihi spei mee, id est, rei sperate a me. Quod est dicere: Per tribulationes me adiuuat, ut ad rem speratam, id est, ad beatitudinem eternam tandem perueniam. Et in futuro illis qui animam nostram captant, et sanguinem nostrum condemnant, reddet iniquitatem ipsorum, id est retributionem iniquitatis ipsorum: et, id est scilicet in malitia sua, id est, propter meritum malitie sue disperdet, id est ex toto perdet illos. Disperdet, inquam,  illos ille qui Dominus noster est. Ideoque de ultione nostra debet satagere, et qui Deus noster est, ideoque illos disperdere potest. Hoc autem ad hoc dicit ut malos a malitia sua deterreat, ne uidelicet sibi ideo promittant impunitatem, eo quod tribulationes ab eis illate, sint iustis ad salutem. Non enim ad hoc Deus respicit, quod per tribulationes suas iustis faciunt, sed ad hoc quod male intendunt.



381 IN PSALMUM XCIu.

Titulus nonagesimi quarti. Laus cantici Dauid. Quod sic exponitur: Psalmus iste est laus cantici, id est laus iucunditatis et hilaritatis, et non est Dauid, sed Christi. In hoc quippe psalmo Propheta ex nimia iucunditate laudans Christum uenturum, adhortatur Iudeos incredulos, in plenitudine temporis  futuros, ut tandem in sexta etate ad eum fide ueniant, et ei exsultent et iubilent et confiteantur. Adhortaturque ne ad Christi uocem corda obdurent, et per hoc eternam requiem amittant, sicut patres eorum Deum in deserto irritauerunt: ideoque prostrati ad terre promissionis requiem minime peruenerunt. Notandum autem, quod in hoc psalmo Propheta quedam uerba ponit in persona ipsius Domini, uidelicet cum dicit ubi tentauerunt me, etc., usque in finem. Hoc autem non facit preter usum, cum in historiis et in prophetiis frequenter habeamus, angelos et prophetas agentes, multa in persona Domini dicere.

uenite, fide in tempore plenitudinis, o Iudei, qui diu fuistis a Deo per infidelitatem remoti, et ueniendo  exsultemus Domino Christo. Ac si dicat: Sicut ego tanto ante tempore existens de ipsius aduentu bona affectione exsulto, ita et uos tunc temporis futuri de aduentu eius exsultate. Et exsultare ei debemus, quia Dominus omnipotens est. Et non parum exsultemus, sed iubilemus ei Deo salutari nostro. Quod est dicere: Sicut ego iam ei iubilo, id est nimia et intensa interiori letitia exsulto; sic et uos ei iubilate, quia Deus est, id est creator, et salutaris, id est saluator. Non solum autem iubilemus corde, sed etiam perseuerantes in confessione, id est in laude oris, preoccupemus faciem eius, id est simus similes seruis preoccupantibus faciem Domini sui, ut sibi eum faciant attentum, antequam aliis negotiis occupetur. Quod est dicere: Seduli et perseuerantes  simus in eius laudis confessione, a similitudine seruorum faciem Domini, ut dixi, preoccupantium. uel sic: In confessione peccatorum nostrorum seduli preoccupemus faciem eius, id est anteueniamus secundum aduentum eius. Quod est dicere: Peccata nostra in hac uita confiteamur, ne in secundo aduentu cum non confitentibus damnemur. »Ecce enim nunc tempus acceptabile, ecce nunc dies salutis .« Secundus autem aduentus recte facies dicitur, eo quod tunc cunctis Christus manifestabitur, sicut per faciem totus homo cognoscitur. Dixi ut iubilemus Deo. Et quia hoc non sufficit, nisi etiam bene operari. iubilemus ei interius in psalmis, id est in bonis operibus, perseuerando exterius.  Dignum est autem ut exsultemus ei et iubilemus et confiteamur, quoniam ipse Deus existens est Dominus in rebus: et non qualiscunque, sed magnus in potentia, et rex magnus in regimine, existens super omnes deos, id est dignior et excellentior omnibus prelatis Ecclesie, qui deificati erunt in sanctitate. Iuxta quod Dominus de Moyse dixit: »Constitui te deum Pharaonis .« Sunt etiam iidem prelati Domini, cum dominium habeant et potestatem subditorum. Reges quoque eorumdem sunt, utpote quos doctrina et exemplo suo regunt. Reddit ergo singula singulis, addendo sic: uere rex magnus est, quia in manu, id est in regimine operantis gratie eius, sunt fines terre, id est finientes in se terrenitatem. Quod est dicere: Hoc quod fideles  sunt in se terrenitatem finientes, per ipsius regimen est. Et hoc apparet quod rex magnus est, et uere magnus Dominus est, quoniam altitudines montium, id est alti montes, perfecti scilicet possessio ipsius sunt. Quod est dicere: Hoc quod perfecti in uirtutibus et sanctitate sunt alti, inde contingit quod eos inhabitando possidet, et eis dominatur. Et in hoc apparet eum magnum Dominum esse, quoniam magni Domini est magnam possessionem habere. Et in hoc quoque patet eum magnum Dominum esse, quoniam ipsius possessio est mare, id est ipse possidet 382 infideles Deum amaricantes, ut non liceat eis in sanctos seuire, nisi quantum ipse permittit.

Et in hoc probatur quod Deus magnus est, quoniam ipse qui eius possessor est, fecit etiam illud mare,  id est creauit amaricantem populum, non secundum quod mare est, sed secundum quod creatura. Et per hoc quoque comprobatur Deus magnus esse, quod manus eius formauerunt siccam, id est operantes gratie eius formosam in uirtutibus et bonis operibus fecerunt Ecclesiam, prius in Adam deformatam: que Ecclesia sicca est, id est sitiens doctrinam uerbi Dei, ad modum terre sicce, aqua repleri sitientis. Interposita eius laude, huius laudis occasione repetit supradictam exhortationem, ut addat: Dixi quod Christus erit Deus rex, et Dominus magnus. Ergo quia talis et talis erit, o Iudei, in eius aduentu futuri uenite ad eum fide, et ueniendo adoremus eum, id est sicut ego eum adoro, id est intense  et specialiter orando ueneror, ita uos etiam adorate: et precidamus, id est humiliemur in anima; quod signatur per hoc quod in corpore ad terram procidimus, et ploremus peccata nostra, et non ad aspectum laudis hominum, sed ante Dominum, id est ad aspectum Domini, qui fecit, id est creauit nos: ideoque eum adorare debemus: et quia ipse qui uidetur ex tempore natus, tamen est Deus noster, non recens Deus, sed Deus eternus, quem nos prophete colimus et adoramus. Dico quod ipse est Deus noster, et nos sumus populus pascue eius, id est populus quem ipse pauit in deserto manna in patribus nostris: et quem etiam pascit lege, et sumus oues manus, id est operationis eius, id est operatus est per gratiam in deserto, ut ouibus similes essemus,  non arantes nec seminantes, et omnia necessaria habentes, sicut oues, quibus sine aliquo labore omnia necessaria a pastore prouidentur.

Facta exhortatione in persona sui, apponit sancti Spiritus comminationem, ut magis eos attrahat, qui eos adhortatur ne ad Domini Christi uocem corda sua obdurent, sic: Adhortatus sum uos, o Iudei, ad exsultandum Domino Christo, et iubilandum et eum adorandum, cum sit Dominus noster, et nos simus oues pascue eius. Adhortatur quoque uos Spiritus sanctus, ut ei obediatis, dicens: Si audieritis uocem predicationis eius, sicut uere audietis hodie, id est sexta etate, que uobis erit hodie, id est presens, sicut hodierna dies, que cum presens sit hodie dicitur, nolite obdurare, id est contra hanc  uocem indurare corda uestra, negligendo eam: sicut fuerunt indurata corda patrum uestrorum in irritatione, id est tunc quando Deus fuit irritatus. Hodie etiam dicitur sexta etas, quia clara est per doctrinam Christi et splendida ad modum dici. Quoniam uero dixerat sicut in irritatione, cum multe fuerint eorum irritationes aduersus Deum, de qua irritatione dicat ostendit, cum addit: Dico: Nolite obdurare corda uestra sicut in irritatione, scilicet nolite obdurare, secundum diem tentationis, id est ad similitudinem diei tentationis facte in deserto, ubi, id est in quo deserto, tentauerunt me patres uestri, dubitantes an eis possem dare potum et escam, quorum filii uos estis, non solummodo secundum generationem, sed etiam secundum incredulitatis conformitatem. Probauerunt,  inquam, me, id est tentauerunt, et uiderunt oculis corporis mirabilia opera mea, que operatus sum in eis, quadraginta annis in deserto. Hoc autem totum est ac si sic breuiter poneret: uos increduli Iudei, uocem ipsius Christi audituri, nolite corda uestra obdurare, ad modum patrum uestrorum, eum in deserto tentantium et opera eius, annis quadraginta, uidentium, et ad hoc tamen corda obdurantium. Dico quod me tentauerunt, ideoque offensus, id est iratus fui generationi illi pessime. Offensus pro irato ponitur, eo quod offensi soleant irasci. Dico quod fui offensus, et offensus tamen ad eorum correctionem dixi semper, id est frequenter per Moysen, et ceteros eorum doctores; hi errant corde,  per infidelitatem. Et licet hoc ad ipsorum correctionem 383 dixissem: isti tamen non cognouerunt sic ut complerent uias meas, id est precepta mea, que complentibus uie sunt ad uitam, non complentibus autem ad mortem. Et quia non cognouerunt si unquam intrabunt in requiem meam eternam, ut iuraui, id est seu firmiter constitui in ira mea, id est in iusta uindicta mea, quod non intrabunt, tunc non sum ego iudex uerus et iustus. Si hoc autem ad nimiam communicationem et ad audientium correctionem, ne similiter corda obdurent et requiem amittant, suspensiue ponit. Et est ac si diceret: Quia non cognouerunt uias meas, non intrabunt in requiem meam eternam. Iuraui enim hoc in ira mea. uel sic secundum aliam translationem.  Quibus iuraui in ira mea quod non intrabunt in requiem meam, id est in terram promissionis, ubi erit requies, quam filiis eorum dabo. Et quandoquidem iuraui quod non intrabunt, si ipsi intrabunt in illam requiem meam, tunc ego mendax sum.



IN PSALMUM XCu.

Titulus nonagesimi quinti. Quando domus edificabatur post captiuitatem, canticum Dauid. Quod sic exponitur. Istud canticum, id est iste psalmus dictus canticum, ideo quod exhortetur ad cantandum nouum canticum, uel quia fuit cum nimia iucunditate et hilaritate factum, est Dauid prophete: factum ab ipso Propheta quando domus edificabatur in consideratione ipsius Prophete, post captiuitatem. Quod est dicere: Tunc composuit hoc canticum,  quando per spiritum prophetie iam considerabat quod humanum genus, quod per Adam destructum erat, et in captiuitatem adductum, tandem post captiuitatis tempus per Christum erat in uirtutibus edificandum, ad hoc ut Dei domus esset, in qua ipse spiritaliter habitaret. Bene uero ponit edificabatur. Iam enim ipsi per considerationem Prophete domus edificabatur, que post longum tempus realiter erat edificanda. Considerans autem Propheta domus huius edificationem futuram, omnes illos qui in domo illa futuri sunt, ad cantandum Deo nouum canticum exhortatur. Ut uero canticum hoc cantetur, predicatores huius domus prelatos, ut Dei mirabilia gentibus annuntient, ipsasque gentes ut eis obediant admonet, affirmans omnes exsultaturos  esse, qui in ea domo edificati erunt, cum Deus iuste mundum iudicabit. Hoc autem ea intentione facit, ut omnes ad participationem huius domus edificande, et ad cantandum nouum canticum attrahat.

Cantate Domino Christo canticum nouum, cantate, inquam, non solummodo Iudei, sed omnis terra, id est omnismodi terreni et Iudei et gentes. Canticum nouum dicit illa precepta, que non fuerunt data in ueteri Testamento, sed in Nouo tantum, in quorum completione Deus uelut in cantico delectatur, ut inimicos diligere, terrena spernere, mori pro proximo, et cetera huiusmodi. Unde Dominus in Euangelio dicit: »Mandatum nouum do uobis, ut diligatis inuicem sicut dilexi uos .« Et  alibi: »Nisi abundauerit iustitia uestra plusquam Scribarum et Phariseorum, non intrabitis in regnum celorum .« Hoc autem quod dicit, cantate Domino canticum nouum, idem est ac si diceret: Agite cum delectatione ad honorem Domini nouum canticum, scilicet complete precepta que ipse in Nouo Testamento dabit: et non inuite, uel ad fauorem hominum, sed cantate, id est cum cantico complete, cum iucunditate scilicet, et hoc Domino, id est ad honorem Domini. Quia autem ter ponit cantate, ad inculcationem facit, ut plus exhortetur, siue ter repetit ad ostensionem Trinitatis. Ac si dicat: Cantate Domino Patri, cantate Domino Filio, cantate Domino Spiritui; et cantando benedicite nomini eius, id est sublimate et glorificate 384 hoc  nomen eius, quod est Dominus, bene uiuendo, et omnia bona opera agendo. Quod est dicere: Bonis operibus insistite, que causa sint quare nomen Dei a uidentibus benedicatur. Sicut enim per male operantes, »nomen Dei inter gentes blasphematur ,« ita et per bene agentes exaltatur.

Facit autem apostropham ad prelatos sic: Adhortor omnes qui in domo Dei futuri sunt, tam Iudeos quam gentiles, ad cantandum nouum canticum Domino, et benedicendum nomini eius. Ceterum quia aliter non cantaretur a gentibus hoc canticum, neque nomen Domini benediceretur, uos predicatores annuntiate salutare, id est saluationem eius Domini Christi, quomodo uidelicet mundum morte sua saluabit. Dico annuntiate, et hoc de die  eundo in diem, id est de claritate Noui Testamenti in claritatem ueteris, et de claritate ueteris in claritatem Noui; scilicet sic annuntiate, ut predicationem uestram, auctoritate utriusque Testamenti confirmetis, proferendo de thesauro cordis noua et uetera . uel eundo de die in diem, id est de una clara uirtute et operatione in aliam clariorem uirtutem et operationem, ne cum aliis predicaueritis, ipsi reprobi efficiamini. uel eundo de die in diem, id est de claritate Patris in claritate Filii, et de claritate Filii in claritatem Patris, ut scilicet per unam, alteram ostendatis. uel eundo de die in diem ad litteram, scilicet frequenter per singulos dies annuntiate salutare eius. Annuntiate etiam inter gentes, id est in plenitudine gentium, gloriam  eius, scilicet Domini Christi, id est annuntiate eum gloriosum esse, scilicet annuntiate eum Dominum esse et Deum et omnipotentem, et cetera que ad eius gloriam pertinent, et in omnibus populis, id est in plenitudine omnium populorum annuntiate mirabilia eius, que in genere humano operabitur. Exponit autem quomodo gloriam eius annuntient, sic: Dico, annuntiate gloriam eius, scilicet annuntiate, quoniam ipse qui paruus et quasi seruus apud Iudeos uidebitur, est Dominus; et non qualiscunque Dominus, sed magnus, cui omnia subdentur. Et qui despicabilis uidebitur, laudabilis est, id est laude dignus, et non parum, sed nimis, id est ultra quam omnis creatura posset laudare. Et qui timere uidebitur in passione,  terribilis erit, id est metuendus ab inimicis, et non parum, sed terribilis super omnes deos, id est plusquam omnes perfecti ab eo deificandi, scilicet cum ipsi potentes sint orationum suarum merito inimicos punire: ideoque terribiles, ipse multo magis ad puniendum potens terribilior est. Ne uero uideretur dicere de diis gentium, que utique laus non esset egregia, remotionem sic facit. Dico eum terribilem super omnes deos, non hoc autem dico de diis gentium; quoniam omnes dii gentium demonia sunt, ideoque indigna esset huiusmodi comparatio. Demonia quippe idola gentium ingredientia, responsa dabant, ideoque a gentibus quasi dii colebantur. Addit autem ad aggerationem laudis, Dominus autem celos fecit. Istud autem pro sed ponitur, et est augmentatiuum,  quod sic adaptatur: Non solummodo terribilior est diis, sed et ipse Dominus omnium existens, fecit ipsos deos celos, hoc, scilicet quod celi sunt, id est in sanctitate sublimes, eo faciente per gratiam sunt.

Et exponit etiam quomodo adhortetur prelatos ad annuntiandum mirabilia eius in populis, sic: Dico, ut annuntietis mirabilia eius in populis, et ecce mirabilia, quod in conspectu, id est in cognitione eius, est confessio et pulchritudo et magnificentia, id est confitentes per confessionem, pulchri in innocentia effecti, et sancti in omni uirtute, qui magnifici erunt in futuro. Quod est dicere: Hoc annuntiate quod ipsi qui per fidem eum conspicient, confitebuntur peccata sua. Et cum in hoc uideantur fedi, per hoc  erunt in innocentia pulchri, et in omni uirtute sancti, et tandem in futuro erunt in eterna beatitudine magnifici. Et hec magnificentia et sanctimonia erunt in sanctificatione eius, id est hoc quod hic sancti erunt et in futuro magnifici, erit eo magnificante, non 385 propter merita ipsorum. Facta exhortatione ad prelatos, ipsas gentes quibus predicaturi sunt, adhortatur ad obsequendum sic: Dixi adhortatorie prelatis, ut annuntient uobis, o gentes, gloriam et mirabilia Christi. Adhortor quoque uos, o patrie gentium, id est multa et diuersa regna gentium, afferte Domino Christo per predicationem prelatorum gloriam fidei, scilicet glorificate eum fide, et honorem confessionis oris afferte Domino, scilicet ut ore laudem ei confiteamini. »Corde enim  creditur ad iustitiam, ore autem confessio fit ad salutem .« Et gloriam afferte nomini eius, bene uiuendo: et si necesse fuerit uos pro eo mori, tollite, id est, afferte uos ipsos hostias Deo, moriendo pro eo sicut ipse pro uobis. Iuxta quod dicit: »Qui uult uenire post me, tollat crucem suam et sequatur me .« Dico tollite hostias, et sic introite in atria eius; introite, scilicet in conformitatem atriorum eius, id est in conformitatem apostolorum, quorum doctrina itur ad Deum, sicut per atria in domum introitur, ideoque atria dicuntur. Quod est dicere: uere debetis uos hostias afferre, si oportuerit; nam sic apostolis conformes eritis, alioquin uero nequaquam. Quia  uero multi hypocrite et heretici uidentur simulatione in conformitatem atriorum, qui penitus ab Ecclesie unione discedunt, addit: Et intreundo in atria, adorate, id est recte ueneramini Dominum Iesum Christum, persistendo in atrio sancto eius, id est in uanitate caritatis Ecclesie, que est atrium sanctum eius. »Si enim  tradidero corpus meum, ita ut ardeam, caritatem autem non habeam, nichil mihi prodest .« Atrium sane presens Ecclesia dicitur eo quod per eam ad celestem Sion intratur, sicut per atrium in domum. Dico ut patrie gentium Deo afferant gloriam et honorem, et non pauce patrie, sed ut uniuersaliter dicam, commoueatur ab errore ad fidem uniuersa terra, id est uniuersimodi terreni. uel potest  optatiue legi: Dixi ut patrie gentium afferant Deo gloriam fidei, et ita sit: Commoueatur, scilicet uniuersa terra, que commotio contingat a facie, id est a cognitione eius Domini Christi. Et postquam, o gentes, commote eritis, ut et postere gentes commoueantur, dicite in gentibus, id est annuntiate in plenitudine ipsarum gentium, quia Dominus Chritus regnauit, id est regnum totius mundi sibi acquisiuit, calcata morte. uel dicite in gentibus, id est in infidelibus. Dico quod hoc debetis dicere, quia Dominus regnauit, et inde comprobatur eum regnum sibi acquisiuisse.

Etenim correxit orbem terre, id est perfectionem terre, scilicet illos quos ex terra fecit orbem, id est perfectos, cum prius essent distorti in uitiis correxit,  id est rectos fecit in uirtutibus. Qui orbis non commouebitur omnino a perfectione sua, et si secundum quedam debilia membra commoueatur. Non solum autem dicatis quod regnauit, sed etiam ad hoc ut magis infideles commoueantur dicite, quoniam in fide iudicabit populos fidelium, et infidelium in equitate; bonos saluando, malos autem iuste damnando. Et hac consideratione quia iudex erit, letentur celi, id est prelati qui alios compluunt, ut celi terram, qui in iusto iudicio illo remunerabuntur: et exsultet terra, tunc etiam remuneranda. Illi, scilicet exsultent, qui compluti sunt et fructificantes, a similitudine terre, que compluta fructificat. Ne uero mare, id est populus amaricans et infidelis, in illo iusto iudicio propter infidelitatem  damnetur, commoueatur mare ab infidelitatis amaricatione ad dulcedinem fidei, et non solummodo aliqua particula illius maris, sed et plenitudino, id est maxima multitudo eius maris. Et hac securitate hic letantur omnes celi et terra, quoniam in futuro gaudebunt campi, et omnia que in eis sunt, id est gaudebunt perfecti ex Iudeis de hoc quod hic campi erunt, id est culti in fide ad modum camporum, et omnia que in eis sunt gaudebunt, id est omnes 386 uirtutes que in eis erunt hic, cause erunt quare in futuro gaudebunt.

Non solum autem fideles ex Iudeis gaudebunt, qui recte campi dicuntur; sed et tunc quando campi gaudebunt, gaudebunt quoque omnia, id est omnismodi  ligna siluarum, id est gentiles, qui prius incultibiles existentes et agrestes, ut ligna siluarum, fient cultibiles hic per fidem, et fructum dulcem bonorum operum proferentes. Et hec exsultatio continget a facie, id est a cognitione Domini, scilicet ideo gaudebunt, quia hic Deum per fidem et bonam operationem cognoscent. Et ideo quoque exsultabunt, quia uenit, id est ueniet; ueniet, inquam, iudicare terram, id est terrenos omnes, tam fideles quam infideles. Exponit autem hoc per partes, sic: Dico quod ueniet iudicare terram. Iudicabit enim orbem terre, id est illos qui ex terra fient perfecti in equitate, id est iuste retribuendo eis eternam beatitudinem: et iudicabit populos infideles in ueritate, id est in uero iudicio, damnando eos merito iniquitatis  eorum. Hoc autem ideo dicit, ut per hoc illos, qui iam boni sunt, ad melius promoueat, malos uero deterrendo ad fidem, et ad cantandum nouum canticum attrahat. uel a facie, id est a presentia Domini quem uidebunt, quia uenit, id est ueniet manifestus, et de eius aduentu gaudebunt. Unde legitur: »Tunc uidebunt Filium hominis uenientem in nube, cum potestate magna et maiestate .« Et cum de ipsius aduentu simpliciter ualde possent gaudere, multo magis de hoc gaudebunt, quoniam uenit iudicare, id est quoniam ad hoc ueniet, ut omnes homines iudicet.



IN PSALMUM XCuI.

Titulus nonagesimi sexti. Psalmus Dauid, quando terra eius restituta est. Quod sic exponitur. Psalmus  iste est Dauid Christi, completus quando terra eius restituta est, scilicet prophetia huius psalmi completa fuit in Christo, uero Dauid, quando terra eius restituta est, id est quando humanum genus, quod prius existens terra eius, id est, regnum et possessio eius ablatum fuit a regimine eius, per preuaricationem Ade, restitutum fuit ei, ut iterum cederet in regimen eius per fidem; quod equidem contigit per obedientiam mortis eius. Que restitutio regni Christi prefigurata est in Dauid propheta, cui Deus regnum ab inimicis ablatum restituit, inimicis eius omnibus deuictis. Dicitur autem psalmus iste esse Christi, non quod hic Christus loquatur, sed quia Propheta in hoc psalmo agens de Christo, ostendit quomodo  sibi regnum in gentibus acquisiuit per miracula et doctrinam apostolorum. Et hoc ea intentione facit, ut occasione benignitatis eius quam ostendit, adhortetur eas, ut malum odiant, et bonum diligant, quandoquidem regnum eius sunt. Et notandum quod more prophetico quod adhuc futurum est, quasi preteritum enuntiat, ex certitudine nimia.

Dominus Christus regnauit, id est regnum totius mundi sibi acquiret, calcata morte, et diabolo deuicto, ideoque exsultet terra, id est homines gaudeant, iam facti terra eius fructifera. Quia uero dixerat indeterminate terra, determinat hoc, cum addit: Letentur insule multe, id est illam terram dico letari, que est multiplex insula. Cum dicit multe, innuit se hoc uelle de multis Ecclesiis gentium  dicere, que multe sunt, quantum ad diuersitates linguarum, una uero quantum ad fidem. Que etiam insule congrue dicuntur, quia a tribulationibus interius et exterius insurgentibus, demergi nequeunt, ad similitudinem insularum, que a circumquaque instantibus fluctibus non obruuntur. Dico quod sibi regnum acquiret, et hoc per nubes et caligines. Nubes enim et caligo sunt in circuitu, id est in famulatu eius, ut sibi regnum hoc prepararent: apostoli scilicet dicti nubes eo quod, 387 alios compluerunt: et caligo per emphasim, id est caligine pleni, eo quod arcanis Dei obscurissimis, quantum ad alios non uidentes, repleti fuerunt. Unde Apostolus: »Audiui arcana uerba, que non licet homini loqui .« Hoc uero quod tali caligine  fuere repleti, multum ad regni constitutionem attinuit. Si enim penitus arcanis interius sapientie carerent, quid predicandum esset, et quid non, discernere nescirent. Et ille nubes iustitia et iudicium, id est iusti in uita, et iudices illius regni, habentes scilicet officium instruendi subiectos, et correctio sedis eius, id est correctione sua facientes illos, qui per infidelitatem erant distorti, sedem eius, id est tales in quibus Dominus spiritaliter sedeat. uel correctio, id est correctores, scilicet si in aliquo distorquentur subditos, qui iam sedes Domini sunt. Cum eos nubes et iudicium dicit, officium predicationis habere ostendit; cum uero caliginem et iustitiam uocat, ad officium hoc eos idoneos esse comprobat. Ceterum cum eosdem asserit esse correctionem huius  negotii, in eis esse demonstrat operationem. Et hoc quod correctione sua eius sedem preparabunt, non ex ipsis nubibus erit, sed inde hoc continget, quod ignis, id est feruor et illuminatio Spiritus sancti precedit, id est precedet in gentibus ante ipsum ante sessionem eius Domini Christi. Quod est dicere: Per hoc eius sedes efficientur, quia sancti Spiritus gratia prius in eis adueniet; et ignis ille inflammabit inimicos eius, id est interius accendet flamma fidei ipsas gentes inimicas per infidelitatem, ut faciat amicas per fidem.

Per hoc autem in eas ignis adueniet, quod alluxerunt fulgura eius orbi terre, id est resplendebunt omnibus gentibus habitantibus orbem terre miracula eius, que per apostolos operabitur, dicta fulgura,  eo quod uidentes se attonitos et stupidos faciant, ad similitudinem fulgurum, oculos hominum suo fulgore tangentium. Et illa fulgura uidit terra, et commota est, id est illa miracula uidebunt terreni, et adueniente in eos igne gratie specialis commouebuntur a terrenitate ad specialitatem. uel sic: Dico quod nubes erunt correctio sedis Domini, ante ipsum Dominum tamen, id est ante sessionem eius antea, scilicet quam in eis sedibus factis sedeat, ignis precedet, id est feruor ire ueniet in ipsas gentes, et inflammabit, id est interius accendet inimicos eius gentiles. Indignabuntur enim de eorum correctione. Et hic ignis non erit in paucis inimicis, sed in circuitu eius, id est in omnibus demorantibus in circuitu  eius, id est circumquaque ubique terrarum. Sciendum autem quod in circuitu eius in superior sententia sicut in hac legitur. Dico quod ignis inimicos inflammabit, sed inde non est curandum. Nam fulgura eius allucebunt omnibus inimicis, existentibus in orbe terre; et uidebit terra, id est populus inimicorum hec miracula et commouebitur. Sententia huius uersus ultimi non mutabitur. Non solum uero plebs commouebitur, sed et montes fluxerunt, id est diuites in possessione sublimes fluent a duritia sua, et efficientur molles, id est ad bene operandum habiles. Et hoc continget a facie Domini, id est a cognitione Domini; et non qualiscunque Domini, sed a facie Domini omnis terre, scilicet quia Dominum totius terre per fidem cognoscent, a duritia sua diffluent,  sicut cera, id est ad comparationem cere, ad conspectum ignis fluentis. Ut igitur montes fluant a conspectu Domini, annuntiauerunt, id est annuntiabunt celi, id est predicatores iustitiam eius Domini, id est hoc annuntiabunt, quod a Domino erit omnis iustitia, id est omnis peccatorum remissio et iustificatio: et ipsis annuntiantibus omnes, id est omnismodi populi uiderunt, id est uidebunt fide gloriam eius, id est eum gloriosum esse, scilicet eum Deum esse credent, et regem et omnipotentem, et cetera que ad eius gloriam pertinent. Et quia omnismodi populi fide uidebunt, opto et hortor, ut confundantur bona 388 confusione, exemplo populorum credentium omnes qui adorant, id est ut Deos uenerantur, sculptilia, idola; et non solum qui adorant, sed et  qui gloriantur in simulacris suis, id est in simulacris a se factis, que adorant. Ac si dicat: Si homines uel cunctas uiuas creaturas adorarent, minus miserum esset. Quanto ergo miserius est, simulacrum hominis adorare, presertim eum adorare, qui simulacrum illud composuit?

Facit autem apostropham ad angelos, concedens ut Deum adorent, non ut angeli egeant adhortatione sua, sed ut bonum uotum suum ostendat, et, exemplo angelorum auctorizabili, incredulos ad adorandum Deum attrahat, sic: Dico quod quidam erunt adorantes sculptilia, Deum adorare negligentes. Sed cum hoc homunciones miseri negligant, uos saltem omnes angeli eius qui ualde rationabiles  estis, adorate, id est summo et speciali cultu ueneramini Dominum Christum. Dico quod populi uidebunt gloriam eius; hoc autem audiuit, id est audiet Sion, et letata est, id est letabitur. Quia uero Sion ponitur, et pro fidelibus Iudeis et pro infidelibus, determinat de qua Sion dicat, sic: Dico quod letabitur Sion, et, id est scilicet exsultauerunt filie Iude, id est exsultabunt de fide populorum filie confessionis, scilicet fideles primitiui de Iudeis, confessores nominis Dei in manifesto, non deficientes in tribulationibus; qui congrue feminine filie dicuntur, eo quod in cultu uirtutum sint pulcherrimi. Speciosior enim cultus est filiarum quam filiorum. Dicuntur quoque filie, eo quod habiles sint ad alios in fide generandum, sicut filie ad filios pariendum.  Exsultabunt, inquam, et hoc propter iudicia tua, Domine, quia, scilicet iudicabis non solum Iudeos, sed et gentes saluare. »Non est enim acceptio personarum apud Deum .« Et merito exsultabunt de iudiciis tuis, quoniam tu qui quasi seruus uideberis es Altissimus, id est Omnipotens dominans super omnem terram, tam super Iudeos quam super gentes, et nimis exaltatus es, id est ualde exaltatus eris ab omni gente super omnes deos earum. Quod est dicere: Cum adhuc infideles ualde deos suos exaltent, multo magis postquam ad fidem uenient exaltabunt te, et corde, et uoce, et opere. uel sic continet: Propter iudicia tua exsultabunt filie Iude; et ecce iudicia: Quoniam tu es altissimus Dominus super omnem terram, id est, hoc iudicabis ut  omnis populus terre, tam gentilis quam Iudaicus, te reputet altissimum Dominum, et exaltet te super omnes Deos. Cum dicit Iudeos fideles de salute gentium exsultare, innuit eorum auctoritate, de gentium salute non esse dubitandum. Unde maxima questio in primitiua Ecclesia fuit; et per hoc magis ipsas gentes Deo facit obnoxias. cum de earum salute certas eas faciat.

Nunc tandem ad hoc Propheta uenit ad quod intendebat, apostropham sic ad gentes faciens, de quibus in hoc psalmo agit. Dico quod Dominus iehsu sic et sic sibi regnum parabit per nubes, et quia Altissimus est. Ergo gentiles regnum eius efficiendi, qui diligitis, id est qui diligetis Dominum Christum, ueniendo ad fidem, odite malum omne, et uitia,  scilicet et mala opera. »Nemo namque potest duobus dominis seruire .« Et si in odiendo malum, uobis tribulationes occurrerint, constantes estote. Dominus enim Christus custodit, id est custodiet animas seruorum suorum, animas uestras, scilicet ne malis timore conformemini; et non solum animas, sed etiam de manu peccatoris persequentis liberauit eos seruos, id est liberabit quandoque corpora eorum, et si imprimis aliquantulum affligi sinat. Et si persecutores uitam presentem abstulerint, non est inde curandum. Nam pro huius uite amissione lux eterne uite orta est, id est, orietur iusto cuique, scilicet ei dabitur in eterna uita lux nimia diuine contemplationis. Et pro tristitia quam hic patientur, orietur eis in futuro letitia beatitudinis  eterne. Iuxta illud Dominicum: »Beati qui nunc fletis, 389 quia ridebitis .« Ergo quia lux et letitia iustis orietur, nolite in tribulationibus cedere et contristari, sed potius letamini iusti in Domino, id est non in malis, sed in his que sunt Domini, scilicet in uirtutibus et bonis operibus. Et confitemini laudem memorie sanctificationis eius, id est laudate eum corde, uoce, et opere, de hoc quod memor erit uos sanctificare, qui diu uisus est uestrum in incredulitate positorum, et in peccato originali oblitus fuisse



IN PSALMUM XCuII.

Titulus nonagesimi septimi. Psalmus Dauid, Prophete, adhortantis omnes fideles in tempore plenitudinis  futuros, ad cantandum Domino Patri nouum canticum, respectu mirabilium beneficiorum, que per Filium in humano genere facta sunt; que etiam narrat, ut magis auditores ad Dei laudem attrahat. Et hoc etiam, etsi futurum esset, quasi preteritum enuntiat, more prophetico.

Cantate, id est cum dilectione exhibete Domino Patri, o uos omnes fideles, canticum nouum, id est completionem nouorum preceptorum, in qua delectatur sicut in cantico. uel cantate ei canticum nouum, id est cum iucunditate laudate Dominum noua laude, scilicet de filii eius morte, de totius mundi reparatione, quod quidem nouum est. Et ideo nouum canticum cantate, quia mirabilia fecit in humano genere. Et ecce unum mirabile quod fecit, scilicet  dextera et brachium sanctum eius saluauit genus humanum sibi per adoptionem associatum. Dextera Filius dicitur, eo quod per eum omnia Deus Pater operatur; brachium quidem eo quod sit fortitudo Patris. Per eum enim fortiter et non remisse agit. Brachium enim fortissimum membrum corporis est. Hoc autem est ac si diceret: Hoc mirabile Dominus Pater fecit, quod per Filii mortem, genus humanum ab originali crimine saluauit, et sibi per adoptionem adiunxit. Notandum quod cum dicit opera Filii esse Patris, in hoc nature identitatem ostendit. Et ecce aliud mirabile ut genus humanum saluaretur: Notum fecit Dominus salutare suum, id est saluatorem suum Christum. Quod est dicere: Christum quem obscure prophete prophetauerant, notum fecit Iudeorum  parti saluande, et fide et ipsa rei euidentia. Repetit autem equipollenti uoce quod dixit notum fecit, ut addat sic: Reuelauit, inquam, id est notum fecit Iudeis in conspectu etiam fidei gentium eumdem Saluatorem ponendo. Quod est dicere: Sic eum Iudeis reuelauit ut etiam gentes per fidem eumdem conspicere faceret. Dico quod reuelauit Saluatorem et Iudeis et gentibus, et sic recordatus est misericordie sue quantum ad gentes, et ueritatis, id est uere promissionis sue domui Isrel facte, id est familie Isrel, scilicet Iudeis. Quod est dicere: Ideo notificauit Saluatorem, ut per eum gentibus misereretur, quas diu uisus est obliuioni dedisse, et ut ueram promissionem suam Iudeis factam compleret. Promiserat enim per Moysen sic: »Prophetam ex fratribus  uestris suscitabit uobis Dominus Deus uester ,« etc. Quia uero posuerat indefinite reuelauit in conspectu gentium, uniuersaliter hoc sic dicit: Dixi quod gentibus reuelauit, et non paucis quidem, sed uiderunt fide omnes termini terre, id est omnismodi gentes, habitantes terminos terre salutare, id est Saluatorem Domini Dei nostri. Et bene ponit nostri, ad auctoritatem. Ac si dicat: Qui non est recens, sed Filius est Dei nostri, id est illius Dei quem nos prophete colimus.

uel potest hoc allegorice legi. Dico quod Iudeis et gentibus reuelauit, et non omnibus reuera reuelatus est, sed omnes termini terre, id est omnes terminantes in se terrenitatem tam Iudei quam gentes,  uiderunt uera uisione fidei salutare Dei nostri. Ceterum priori sententie 390 ad litteram melius uidentur sequentia concordare. Dico quod Christus dextera Dei saluauit genus humanum, et reuelatus est et Iudeis et gentibus: et hac occasione iubilate Domino, Christo intensa affectione dilectionis et deuotionis omnis terra, id est omnes habitatores terre; cantate, id est bene de eo cogitate, quod ipsi canticum erit, et exsultate interius bene cogitando de eo, et psallite. Et exponit quomodo iubeat psallere, cum addit: Psallite, inquam, Domino Christo, id est cantate, et hoc in cithara, in cithara, id est in bona operatione membrorum uestrorum, que mortalia sunt inferioris nature quam anima, ideoque per citharam accipiuntur, que ex inferiori sonat, et corio  mortuorum animalium superuehitur. Bis autem ponit in cithara, ad inculcationem exhortationis: Psallere quidem Deo in officio membrorum, est manum ad eleemosynam extendere, pedem ad aliquod opus bonum mouere, et cetera talia, et psallite ei in uoce psalmi, id est bone operationis, scilicet in uoce exteriori concordanti bone operationi. Quod est dicere: Bene agendo, uoce oris alios ab bene agendum exhortemini. Et psallite in tubis ductilibus, id est in officio tubarum ductilium, sic, scilicet ut sitis tube manifeste predicantes, ad modum tube manifeste sonantis. Et non sitis qualescunque tube, sed ductiles, id est non contracti ictibus tribulationum, sed extensi magis et magis in amplitudinem dilectionis: ad modum tube ductilis, que cum fiat ex auro  uel argento percutiendo extenditur. Tuba uero ductilis esse Apostolus apparebat, cum diceret: »Quando infirmor, tunc fortior sum et potens .« Et psallite in uoce tube cornee, in uoce predicationis procedenti sic ex uobis, ut sitis tuba, id est manifeste predicantes, et cornea, id est in carne manendo non secundum carnem militantes, ut pro terreno commodo militetis; sed carnalia superexcedite, et ad celestia spectate, et rigidi in constantia estote, ad similitudinem cornu, quod in carne manens, eamdem carnem excedit, et cum rigidum sit, ad altum tendit.

Hoc autem premonstratum est in priori populo Iudeorum, qui in diebus festis clangebat tubis ductilibus et corneis. Iubilate, inquam, iubilo deuotionis,  et hoc in conspectu regis Domini, id est ideo quia meruistis esse in conspectu fidei illius qui rex est et Dominus, de cuius conspectu ualde iubilandum est. Quia uero posset obiici, uere non iubilabunt, quia non poterunt, propter maris motionem, addit: Dico iubilate, et si mare motum fuerit contra uos, que cure? moueatur satis per tribulationes mare, id est populus amaricans et non parua pars maris, sed plenitudo, id est multitudo eius maris. Ne uero intelligeremus mare ad litteram, addit ut determinet, scilicet orbis terrarum moueatur. Ne uero ipsum orbem immobilem accipiamus, adhuc determinat. Et, id est scilicet illi moueantur infideles qui habitant in eo orbe. Hoc autem neque optatio est neque concessio,  sed sarcasmos, id est hostilis irrisio. Dico moueantur, quod equidem curandum non est. Licet enim moueantur, flumina tamen, id est fideles qui a fonte Christi prodeuntes non deficiunt sicut flumina, a fonte quolibet orta indesinenter fluunt, plaudent manu, id est coniungent hic cum letitia bona opera sua, et hoc simul, id est cum concordia. Quod est dicere: concordanter et exsultanter bene operabuntur. Et per hoc innuit quod propter commotionem non cessabunt interius a iubilatione, qui exterius impediri non poterunt ab operatione. Plaudere quidem est ex letitia cum impetu manus coniungere. Dico quod flumina plaudent et ipsa eadem existentia montes, id est sublimia in uirtutibus, exsultabunt in futuro, que exsultatio continget a conspectu Domini, id est a  presentis uisione Christi. Et uere eum conspicient corporaliter, quia ipse 391 uenit, id est ueniet corporaliter iudicare terram, id est omnes homines. Et tunc quidem iudicabit orbem terre, id est perfectos, in iustitia, remunerando eos, et populos, infideles, in equitate iuste damnando.



IN PSALMUM XCuIII.

Psalmi nonagesimi octaui titulus. Psalmus Dauid prophete, agentis contra infideles Iudeos irascentes de regno Christi, ostendens iram eorum inutilem et iniustam. Inutilem quidem, quoniam nichil regno eius ira eorum nocebit, cum sedeat super Cherubim et regnet iam in Sion, et in populis gentium. Iniustam uero, cum aduersus eum moueantur qui non est recens Deus, sed quem coluerunt Moyses, et Aaron  et Samuel, et cuncti qui apud Iudeos habentur auctorizabiles. Hoc autem ea intentione facit, ut eos ab hac ira reuocet, tum quia iniusta est, tum quia inutilis, et sic ad confitendum Deo Christo inuitet. Agit autem more prophetico de futuro, per tempus preteritum.

Dominus Christus regnauit, id est regnum sibi obtinuit, calcata morte, et inde irascantur quantum uelint populi Iudeorum increduli. Hoc autem non dicit ad optationem, sed ad ipsorum irrisionem. Ac si diceret: Populi quidem irascuntur de ipsius regno, sed que cura? irascantur quantum uelint, ipse tamen regnat, et sine fine regnabit. Dominus, inquam, qui sedet super Cherubim, id est qui dominatur sublimibus spiritibus Cherubim, manens in  eis secundum subtilitatem diuine contemplationis. Moueatur igitur terra, id est ipsi populi Iudeorum terreni, secundum terrenitatem inquietentur aduersus eum; non tamen eius regnum, eorum aduersatio poterit abolere, cum adeo potens sit, quod sedeat super Cherubim. Ostendit igitur in quibus regnet sic: Dico terra moueatur. Ipse tamen Dominus Christus magnus reputatur in Sion, id est fideles ex Iudeis, qui iam sunt Sion, magnum regem eum esse cognoscunt, et excelsus est, id est omnipotens super omnes populos, fideles ex gentibus, id est gentes eum cognoscunt omnipotentem et super eas regnantem. Quia dixerat irascantur, ne uideretur hoc optatiue dixisse, addit: Quamuis dixerim irascantur populi, tamen potius opto, Domine, confiteantur nomini tuo  magno, quod est Dominus, scilicet desistant ab hac ira, et fidem habentes honorent te laude, quia uocaris eorum Dominus; et necessarium est, quoniam hoc nomen terribile est, id est metuendum impiis, et sanctum, id est amabile, iucundum bonis. Audiendo enim eum esse Dominum omnium, de nequitia sua metuunt impii damnationem; iusti uero de iustitia sua remunerationem exspectant. Sanctum pro amabili ponitur, eo quod illud omne quod sanctum est dignum est amari. Dico confiteantur, id est laudent et honorent nomen tuum, et quia honor tui, regis diligit, id est exigit iudicium, id est confessionem peccatorum, scilicet ut se ipsos iudicent peccatores, et de peccatis peniteant. Aliter enim non recte  Deum honorarent. De hoc uero iudicio sunt ipsi inexcusabiles. Tu enim, nisi ipsi duritia incredulitatis obstiterint, parasti, id est parabis, per gratiam, directiones, scilicet tu eos qui per infidelitatem sunt distorti, directos facies.

Exponit ergo quas directiones in eis parabit, cum addit: Scilicet tu fecisti, id est facies in eis factis Iacob, id est luctatoribus per inoperantem gratiam, iudicium, ut se reos in conscientia iudicent, et postea iustitiam, ut in uirtutibus et operibus iustificentur. uel ostensio a simili sic esse potest: Dico quod honor regis diliget iudicium, quod quidem iudicium nisi ipsi repugnauerint, in eis per gratiam parabis. Et inde hoc comprobatur, quia tu iam in multis aliis factis Sion parasti directiones 392 cum distorti  essent, scilicet tu fecisti in eis iudicium et iustitiam. Facta optatione ad eosdem de quibus optauit. Apostropham exhortationis sic facit. Opto quidem, o Iudei increduli, ut Deum bona confessione exaltetis, et uidete ut sic faciatis. Exaltate, scilicet fide, et deuotione, et opere Dominum Christum non recentem Deum, sed existentem Deum nostrum, qui prophete sumus. Quia uero dixerat Deum, ne uideretur uelle ut tantum eius diuinitas exaltaretur, addit: Et adorate, id est summo cultu ueneramini, scabellum pedum eius, id est corpus eius, quoniam sanctum est in omni perfectione. Sedes quidem diuinitatis, anima dicitur; scabellum uero pedum, eius corpus, quia cum in utroque deitas spiritualiter inhabitet, superior tamen in dignitate est anima,  corpus autem inferius. Sicut sedes alicuius superior est, et scabellum inferius, cum in utroque sessor inhabitet. Et bene scabellum pedum dicit, ut innuat ibi diuinitatis esse habitationem, a similitudine sedentis qui super scabellum illud existit ubi pedes tenet. Unde Dominus in Euangelio. »Nolite, inquit, iurare per celum, quia Dei sedes est; neque per terram, quia scabellum pedum eius est .« Quid ergo per celum competentius, quam anima Domini Iesu, omnem supercelestem creaturam dignitate superexcellens, accipitur? per terram uero caro eius terrena recte designatur. Quapropter etiam, dum oramus, terram osculamur in signo carnis Christi, que de terra creata fuit.

Quoniam autem Dominum Christum Deum asseruerat,  hoc auctoritate Moysi et ceterorum confirmat, sic: Adhortor uos ut Deum exaltetis quod utique faciendum est. Dignus enim est exaltatione, cum recens Deus non sit. Nam Moyses et Aaron, quos auctorizabiles habetis, fuerunt in sacerdotibus, id est in numero sacerdotum eius. Cum dicit in sacerdotibus, multos eum habuisse sacerdotes innuit. Notandum autem Moysen non fuisse sacerdotem, sed ideo in sacerdotum numero ponitur, quia pro populo sacrificasse legitur et orasse, quod ad sacerdotes quidem attinebat. Et Samuel, propheta contemporaneus meus, non parue auctoritatis apud uos existens, est inter eos, id est in numero eorum, qui inuocant nomen eius, quod est Dominus, id est qui  in puritate fidei eum Dominum uocant. Ne uero obiiceretur que cura, si eum inuocauerunt, quia forsitan decepti fuerunt, addit: Inuocabant Christum, inquam, Dominum, et ipse, qui simplex homo uidetur uobis et impotens, exaudiebat eos Moysen et Aaron, ut impetrarent, et loquebatur eis in columna nubis, id est in officio columne nubis, uel existens in columna nubis, qui tamen erat ubique, non localiter. Legitur enim Dominus eis ad ostium tabernaculi de columna nubis locutus fuisse , que eos ab estu diei refrigerabat. Utrum autem per angelos, an quolibet alio modo locutus eis fuerit, certum non habetur. Per columnam nubis congrue Christi humanitas presignabatur, que nobis ab incentiuis uitiorum refrigerium contulit, per  quam nobis diuinitas locuta esse creditur, Apostolo dicente sic: »Multifarie multisque modis olim Deus loquens patribus in prophetis nouissime locutus est nobis in filio .«

Conuenienter etiam humanitas columna dicitur, eo quod admodum columne firmissimum sit fidei nostre sustentaculum. Dico quod loquebatur ad eos. Ipsi uero custodiebant credulitate testimonia eius, id est firmas promissiones eius, post longum tempus futuras, quas eis cum iuramento testabatur, et custodiebant per completionem preceptum omne eius testimonio quod superius dixit. Dico Deus exaudiebat eos, et etiam inde mihi testis es quia uerum dico. Tu enim, Domine Christe Deus noster, non recens exaudiebas eos, et tu propitius fuisti eis, remittendo  peccata. Ne uero obiiceretur: Ideo propitius fuit, 393 quia ulcisci non potuit, addit: Et licet in omnibus peccatis remittendis esses propitius, tamen fuisti ulciscens in omnes adinuentiones eorum, id est omnia peccata eorum que non ex te habuerunt, sed ipsi inuenerunt, ultus es per hoc quod eos in terram promissionis non permisisti introire. Per hoc autem innuit, omnia peccata uel hic uel in futuro esse punienda. Hic quidem, per compunctionem et carnis multimodam afflictionem; in futuro uero, per eternam damnationem. Et per hoc incredulos quidem deterret. Auctoritate Moysi et ceterorum apposita, exhortationem repetit sic. O Iudei increduli, dixi quod Moyses et Aaron Dominum Christum coluerunt,  ideoque eorum auctoritate conuicti, exaltate fide, ore, et opere Dominum Christum Deum uestrum, non recentem. Ne uero uideretur humanitatem remouere, addit: Et adorate, id est supremo cultu ueneremini eum in monte sancto eius, id est in adoratione humanitatis, que est mons sanctus in omni bonitate. Quod est dicere: uenerando humanitatem, ueneremini deitatem. Aliter enim non procederet. Necesse est autem ut montem eius adoretis, quoniam sanctus ille mons est, Dominus Deus noster. Quod est dicere: Ideo est humanitas adoranda quoniam deitas et humanitas sunt una eademque persona.



IN PSALMUM XCIX.

Psalmi nonagesimi noni titulus. In confessione Psalmus Dauid. Quod sic exponitur. Psalmus iste est  Dauid prophete factus in confessione, id est in exhortatione confessionis diuine laudis. Et bene quidem dicitur psalmus in confessione. In hoc enim psalmo Propheta omnes homines ad Domini laudem confitendam inuitat quandoquidem, ut in superiori psalmo ostensum est, iam sibi regnum obtinuit.

Iubilate Domino, omnis terra. Quasi dicat: Quandoquidem Dominus Christus regnauit, uos omnes populi terre, tam Iudei quam gentes, iubilate illi Domino interiori iubilo intense deuotionis. Et quia solum iubilare non sufficit, seruite eidem Domino complendo quod precipit; et hoc non inuiti ut prior populus Iudeorum fecit, et sicut adhuc mundanis dominis seruitur cum tristitia, sed in letitia. Illi etenim seruire, est regnare. Non sic autem dico  in letitia seruite, ut exterius letitia simuletur, interius autem tristitia habeatur, sed existentes in exsultatione, id est in letitia, introite secretum conscientie uestre. Quod est dicere: Interius letitiam illam habete. Unde Dominus in Euangelio. »Cum oraueris, intra in cubiculum tuum ,« scilicet in conscientiam. In exsultatione dico habita in conspectu eius, id est in beneplacentia eius. Quod est dicere: Que letitia interior bene placebit Deo, aliter enim non placeret. Et seruiendo in letitia, scitote quoniam Dominus iehsu ipse est Deus, qui simpliciter homo uisus est incredulis. Et inde Deus comprobabitur, quoniam ipse fecit, id est creauit nos, et sic quod ipsi non creauimus nos. Quod dicit, non ipsi nos, ad determinationem prime creationis  ponit, in qua nichil operamur. In secunda enim creatione, cum a Dei gratia in sanctitate creamur, nosmetipsos per liberum arbitrium in eadem sanctitate creamus. Et etiam scitote quoniam sumus populus eius, et oues pascue eius. Quod est dicere. Hoc quod sumus populus, id est rationabiles per eum sumus. Populum enim dicimus, non collectionem irrationabilium animalium, sed rationabilium. Et hoc quod sumus oues, id est simplices a malo sicut oues, per eum est, et sumus oues pascue eius, quas scilicet ipse pascit et terreno cibo et spirituali.

Et ideo uos omnes homines existentes in confessione laudis 394 eius, introire portas eius, id est conformitatem apostolorum et prophetarum, qui  porte sunt per doctrinam per quas ad eum introimus. Quod est dicere: Laudate eum ore, fide et opere, ad conformitatem prophetarum et apostolorum. Et introite atria eius, id est amplitudinem caritatis, que per atria designatur, eo quod ampla sint. Et postquam in atriis fueritis, nolite deficere, sed confitemini illi in hymnis, id est laudate illum in gratiarum actionibus, nichil uobis ascribentes, sed quidquid boni in uobis est, ei attribuentes. uel sic: In confessione peccatorum existentes introire portas eius, id est initia accessus eius. Quod est dicere: Per peccatorum confessionem accedite ad eum; a similitudine illius, qui ad domum accedens, prius portas ingreditur. »Initium enim sapientie timor Domini .« Per timorem enim, uenitur  ad confessionem. Et postquam portas introieritis, facti atria eius, in quibus spiritualiter inhabitet, id est ampli in caritate et omni uirtute, ad similitudinem atriorum, confitemini illi in hymnis, id est laudate illum in gratiarum actionibus. Et laudate nomen eius, quod est Dominus. Quod est dicere: Non sit uobis odiosum, sed laudabile, quod Dominus uocatur, quoniam, licet sit Dominus, et potestatem habeat opprimendi, tamen suauis est. Et in hoc scilicet suauis, quoniam misericordia eius, quam generi humano exhibet indulgendo, duratura est in eternum, et ueritas eius, id est uera promissio iustitie eius, qua promisit eum qui iustus est adhuc esse hic iustificandum, et in futuro esse remunerandum, duratura est usque in generationem ultimam huius  uite, usque ad quam semper iustos magis iustificabit et usque in generationem, id est usque in generationem in die iudicii futuram, in qua eosdem iustos digne remunerabit.



IN PSALMUM C.

Psalmi centesimi titulus. Psalmus Dauid prophete, ostendentis quam innocenter et iuste se habuerit in sua prelatione. Et hoc non dicit intentione iactantie, sed ad instructionem prelatorum, ut exemplo eius, et ipsi se innocenter habeant, et iuste in sua prelatione uiuant.

Misericordiam et iudicium tibi attribuens cantabo, id est cum delectatione, hoc aliis annuntiabo, Domine Iesu Christe. Ac si dicat: Multi prelati te solummodo  misericordem considerantes, non iustum iudicem, et peccata punientem, non puniendo subditos, eorum peccatis consentiunt, que iam ipsimet operantur. At ego sic te reputans misericordem, ut etiam cognoscam esse castum iudicem, hoc aliis ad instructionem cantabo, id est cum cantico aliis annuntiabo. Et non solum hoc cantabo, sed etiam psallam, id est bene operabor. Et existens in uia immaculata, id est in innocentia, que uia erit ad uitam, per hoc intelligam, quando uenies ad me, in futuro per remunerationem. Ac si diceret: Non hic remunerari exspectabo, sed in futuro propter bonam operationem. Iuxta illud: »Et ad eum ueniemus, et mansionem apud eum faciemus .«  uel sic psallam, id est bene operabor, et in uia immaculata, id est in innocentia existens intelligam, id est intellectum rationabilem habebo, quid sit agendum et quid fugiendum, et hoc erit, quando uenies ad me, non localiter, sed per inoperantem gratiam. Quod est dicere: per hoc psallam et intelligam, quod in me uenies. Ostendit autem se prius innocentiam habuisse sic: Dixi: Cantabo misericordiam et iudicium, et quando hec cantare disposui, ego iam existens in innocentia cordis mei, id est in innocentia bone cogitationis, non solummodo innocentia bone 395 operationis perambulabam, id est ualde promouebar in ipsa innocentia. Innocentia dico ad instructionem proposita, in medio domus mee, id est in manifesto familie mee. Quod est dicere:  Quam innocentiam propalaui ad hoc ut familie mee darem exemplum innocentie.

Ostensa innocentia quantum in se, ostendit quoque alterius iniustitie se non consensisse sic. Non solum in innocentia perambulam, sed etiam non proponebam ante oculos meos interiores, rem iniustam, id est iniustam operationem alterius. Quod est dicere: non placebat mihi alterius iniusta operatio, imo etiam odiui facientem preuaricationes, id est iniustas operationes. Nam iniusta operatio, mandati Dei preuaricatio est, ideoque odio habenda. Non solum uero non consensi praue alterius operationi, sed etiam quod maius est non adhesit mihi per consensum cor prauum, id est praua uoluntas alterius. Quod est dicere: Si alicuius comperi prauam uoluntatem,  non adhesit mihi, ut ei consentirem. Et non solum hoc erat de extraneis, sed et si quis mihi familiaris a bona uoluntate mea, per malam uoluntatem declinaret, non solummodo eum odio habebam, sed et non cognoscebam, id est sic me aduersus eum habui, aspere redarguendo, quasi eum non cognoscerem. Non tantummodo uero odio habebam magnas preuaricationes facientes, sed quod paruum uidetur, licet magnum sit, detrahentem proximo suo, et non publice, sed secreto, quod leuius, non solummodo odio habebam, sed quod maius est, persequebar, aliquando puniendo, aliquando redarguendo. Et etiam oculo existentem superbo odiebam, non solum superbo actione, scilicet illum qui etsi superbe non operaretur, tamen superbus in oculorum respectu  notabatur. In oculis enim aliquando superbia cognoscitur. Et etiam odio habebam existentem insatiabili corde, id est auarum qui nunquam census copia saturatur, uel inuidum qui nunquam alterius malis satiatur. Et non solum eum odio habebam, sed et cum hoc non edebam corporaliter. Et per hoc innuit quia nullam cum eo habebat conuersationem. Unde Dominus in Euangelio: »Qui amat patrem suum et matrem plusquam me, non est me dignus .«

Dico quod superbo oculo et insatiabili corde, cum hoc non edebam. Ceterum, quia non sufficit malos odio habere, nisi etiam boni diligantur, oculi mei interiores, id est respectus beneplacentie mee, sunt  ad fideles terre, id est regni mei. Quod est dicere: Fideles et boni regni mei mihi placent, ut non priuem eos honore prelationis, sed ut sedeant, id est maneant mecum in regno. Quod est dicere: Fideles prelati mihi placent, ut nullatenus honore priuati mecum regnent. Dico quod oculi mei sunt ad fideles terre, et hoc iandiu fuit quod ambulans, id est perseuerans in uia immaculata, id est in innocentia, hic mihi ministrabat in administratione reipublice, scilicet illum qui erat innocens, constitui ministrum meum, ut sub me existendo minoribus fideliter presideret. Dico quod existentem superbo oculo odio habebam, et adhuc odio habebo; ille enim qui facit superbiam, id est superbam actionem unquam, non habitabit in medio domus mee, id est non dominabitur  familie, a similitudine prelatorum, in medio domus existentium. uel, non habitabit in medio domus mee, id est, non manifestabitur in communitate familie mee. Quod est dicere: Nullus superbus erit unquam mihi familiaris. Et ille, qui loquitur iniqua, id est adulationes, non direxit unquam se, id est non fecit adulando se beneplacitum in conspectu oculorum meorum interiorum. Quod est dicere: Nullus adulationibus suis considerationi rationis mee placuit, sicut de more mundanis dominis placent adulatores. Lingue enim adulantium alligant animas in peccatis. 396 Dixi quod detrahentem et existentem superbo oculo, et insatiabili corde persequebar, et, ut uniuersaliter dicam, ego existens in matutino, id est in claritate innocentie et perfectionis  omnimode interficiebam, id est interficere desiderabam omnes peccatores terre, id est regni mei secundum quod peccatores erant. Et hoc ideo, ut disperderem de ciuitate, id est de populo Domini cui ego presidebam, omnes operantes iniquitatem. Quod est dicere: Sic eos interficere desiderabam ut nullus eorum in populo Domini manens operaretur iniquitatem, sed omnis iniquitas esset in eis destructa, et bonitas edificata. Notandum sane, cum dicit: Persequebar detrahentem, et cum hoc non edebam, et peccatores interficiebam, conuenientius imperfectum quam preteritum posuisse. Per hoc enim innuit se iam diu incepisse, et nondum finisse, sed adhuc in hoc eodem persistere.



IN PSALMUM CI.


Psalmi centesimi primi Titulus. Oratio pauperis cum anxius fuerit, et coram Domino effunderit precem suam. Quod sic exponitur: Psalmus iste est oratio pauperis, id est in hoc psalmo orat Christus, pauper pro nobis factus, cum diues esset, ut per eius paupertatem diuites efficeremur . Ostendit autem in psalmo paupertatem suam, ubi dicit: Dies mei sicut umbra, etc. Dico quod oratio hec est pauperis Christi, facta cum hoc esset, quod fuerit anxius, id est sollicitus de perditione generis humani, et cum hoc esset quod effuderit, id est quod cognouerit se effusurum hanc precem suam coram Domino Patre, id est in beneplacentia Domini Patris. Quod est dicere: Ideo hanc orationem fecit,  quia sollicitus erat de defectu et perditione generis humani, et quia cognouit placere Domino Patri, ut hanc precem pro salute hominum effunderet. Notandum quod ibi se innuit anxium de salute hominum esse, cum sic pro eis orat, quasi pro se. Ibi uero hanc orationem Domino placere innuit, ubi in sequentibus enuntiat futuram esse hominum reparationem, pro qua in principio psalmi orat. Ea uero intentione pro eis orat, et beneficium reparationis hominum enuntiat, ut hac occasione deuotos et beneuolos eos qui per eum reparati sunt faciat, et per illam deuotionem perueniant ad eternam saluationem.

Domine Pater, exaudi orationem meam ut impetrem. Que oratio non est remissa, sed est clamor  intensus recta et intensa deuotione factus. Et iste clamor meus ad te ueniat, id est non patiatur repulsam, sed ad effectum perducatur, admissa a te, a similitudine legatorum, qui in thalamum Domiin admittuntur. Exponit ergo quid oret, cum addit: Non auertas, etc. Quod sic exponitur. Dico exaudi clamorem orationis mee, que oratio talis est. Scilicet oro ne auertas in futuro faciem tuam, id est presentiam cognitionis tui a me, id est a meis, scilicet permitte eos in futuro ad beatitudinem cognitionis tui peruenire. Et ut facies tua in futuro ab eis non auertatur in hoc mundo, in quacunque die tribulor inclina ad me aurem tuam, id est in quocunque tempore mei interius tribulabuntur a peccatis suis, inclina eis aurem tuam, id est fac eis condescendere  misericordiam tuam, ut eos de hac tribulatione eripias, a similitudine medici, aurem egroto inclinantis. Et bene ponit in quacunque die propter temporis diuersitatem, ac si dicat: Cum in diuerso tempore sint tribulandi, in quocunque tempore tribulabuntur, aurem eis pie inclina. Dico inclina ad meos aurem. Mei enim te in tribulationibus suis inuocabunt, id est orabunt et uoce et deuotione. Et in quacunque die inuocauero te, id est in quocunque tempore tribulationis, mei orabunt te, exaudi me, id est meos ut impetrent, et hoc uelociter, id est indilate, in hac uita, scilicet ubi tempus est exauditionis. In futuro enim nullus exaudietur. Hoc autem idem est in sententia quod inclina aurem, nisi quia addit uelociter, 397 et in quacunque die inuocauero  te. Et est ex affectione nimia repetitum. Oro ne auertas ab eis in futuro faciem, et ut eis aurem inclines, ut de tribulatione eruantur.

Non solum autem hoc oro, sed et oro ut in immortalitem reducantur, quia defecerunt sicut fumus dies mei, id est dies uite meorum cito defectibiles facti sunt per Adam, ad modum fumi, cito deficientis. Et etiam oro ut ossa meorum corroborentur. Nam ossa mea, id est intellectualitas et liberum arbitrium que sunt ossa, id est fortiores partes anime, meorum aruerunt, sicut cremium, id est uim suam per originale peccatum amiserunt, ad similitudinem cremii, in frixorio positi, et arendo uim pinguedinis sue amittentis. Et uere defectibiles dies habent, et  ossa arentia. Nam percussus sum ut fenum, id est mei a te percussi et multati, pena peccati sunt facti defectibiles ut fenum, quod cito a uirore deficit, et cor meum aruit, id est ossa cordis meorum aruerunt. Quod est dicere: Per hoc defectibilis est facta uita meorum, et ossa eorum interiora debilitata, quia eos percussisti mortalitate et excecatione. Et non immerito sunt percussi, sed ideo quia oblitus sum comedere panem meum, id est mei obliti sunt comedere panem suum, scilicet obliti fuerunt in Adam refici pane suo; id est obedientia diuini precepti, que eis esset panis salutaris. Quod est dicere: Merito inobedientie eorum, sunt a te percussi. Et illa obliuio comedendi panem contigit a uoce gemitus mei, id est meorum. Dixit enim diabolus deceptorie:  »Si comederitis, eritis sicut dii .« Quod est dicere: Ideo panem comedere sunt obliti, quia deceptoria uox diaboli eos decepit, per quam ad defectum deuenerunt unde sepissime gemunt. Notandum quod, cum eos merito negligentie sue dicit esse percussos, ex hoc magis sibi reddit obnoxios, cum pro eis oret tantopere, qui percussi sunt merito sue inobedientie. Cum autem per uocem diabolice suggestionis eos peccasse ostendit, locum eis uenie facit. Si enim sine suggestione aliqua peccassent, indigni uenie penitus essent, quemadmodum diabolus uenie locum amisit, quoniam ex sola superbia peccauit. Dico quod obliuio contigit a uoce diaboli, per quam uocem quoniam ei obediuere mei, os meum, id est rationabilitas meorum, que est os  anime, adhesit per consensum carni mee, id est carnalitati meorum. Quod est dicere: Hoc illa uox effecit, ut meorum intellectualitas a sensualitate superata sit. Hoc autem idem est quod superius dixerat, aruit cor meum, sed ex nimia, quam pro suis habet, anxietate est repetitum, ut citius huiusce rei saluationem impetret.

Ostensa percussione, et merito percussionis suorum ut ueniam eis citius impetret, enuntiat quatenus pro eorum reparatione sit passurus, et resurrecturus, et in celum ascensurus, sic. Oro ut orationem pro miseria meorum factam exaudias, que quidem exaudienda est, ut ipsi reparentur. Nam ut ipsi reparentur, similis factus sum pelicano solitudinis, id est pelicano habitanti in solitudine. Nam sicut pelicanus  auis est solitaria, sic et ego solitarius existo, dum solus in immunitate peccati persisto. uel solitarius sum, solitarie de uirgine natus. Nulli enim alii contigit de uirgine nasci. Siue etiam solitarius, solus scilicet per me resurrecturus. Nullus enim alius per se resurrexit, uel resurrecturus est. Unde alibi Psalmista: »Inter mortuos liber .« Similis quoque fiam pelicano, in sanguinis effusione, et in filiorum uiuificatione. Pelicanus enim pullos suos, eo quod eum in faciem percutiunt, a physiologis dicitur interficere. Deinde autem eorum morte anxius, sanguinem sui lateris super eos effundendo reuiuiscere facit. Sic et Christus filios suos, scilicet omne genus humanum mortalitate damnauit, eo quod eum in faciem percusserunt, id est per inobedientiam  Ade nimis offenderunt, more eorum qui quoslibet in facie percutiunt. Postea quidem eorum morti compatiens, eos iterum sui sanguinis effusione 398 uiuificauit. Non solum autem ero pelicano similis in sanguinis effusione, sed et ero sicut nycticorax, id est similis ero nycticoraci in morte. Sicut enim nycticorax auis, que uulgo dicitur noctis coruus, nocte uolat, ita ego in morte manebo, et hoc quod ero nycticoraci similis continget in domicilio, et per domicilium, scilicet per superbiam Iudeorum, que congrue per domicilium accipitur propter sublimitatem. Domicilium enim uocatur proprie tectum domus, quod superius est in domo. Et dicitur domicilium, quasi domus supercilium.

 Notandum quod, cum per Iudeorum superbiam se interficiendum innuit, in hoc magis sibi obnoxios reddit, cum eorum partem ostendat postea per se saluandam, quamuis eum iniuste morti dederint. uel ero sicut nycticorax in domicilio habitans, sicut enim nycticorax auis nocturna in domicilio habitat, sic et ego per tres dies passionis mee, in domicilio conuersabor, id est in superba potestate Iudeorum, que propter sublimitatem arrogantie per domicilium intelligitur, quod superius est in domo. Unde Dominus in Euangelio. »Sicut fuit Ionas in uentre ceti tribus diebus et tribus noctibus, sic erit Filius hominis tribus diebus et tribus noctibus in corde terre ,« in potestate uoluntatis terrenorum Iudeorum, scilicet. In alia translatione  habetur in parietinis. Parietina uero domus parietes edificiorum dicimus semirutos, et destructos. Unde etiam per parietina Iudei Christi occisores accipiuntur, qui, cum Dei edificium esse debuissent, per superbiam et cetera peccata sua sese destruxerunt. Dixi quod pro reparatione meorum similis fiam pelicano, et etiam pro hac eadem causa uigilaui, id est a morte die tertia euigilabo, et post factus sum, id est fiam sicut passer solitarius in tecto nidificans, scilicet ero similis passeri solitario in tecto nidificanti. Sicut enim passer, relicto ceterarum auium consortio, solitarie in tecto conuersatur, sic et ego, relicto corporaliter apostolorum consortio, celos ascendens cum Patre, regnum solitarium obtinebo. Non solum autem paraui, pro meorum reparatione  me assimilare pelicano et nycticoraci, et passeri, sed etiam quoniam me ad hoc paraui, iam pro eorum reparatione patiebar, quod tota die, id est iugiter exprobrabant mihi inimici mei Iudei. Et etiam hoc patiebar, quod illi inimicorum qui laudabant me, simulatorie dicendo: »Magister, scimus quia uerax es ,« etc., iurabant aduersum me, id est coniurationem faciebant aduersum me, quomodo possent me laude sua decipere. Exponit ergo quare sibi exprobrabant, cum addit: Inde mihi exprobrabant, unde laudandus eram, quia scilicet manducabam, id est mihi incorporabam per doctrinam cinerem, id est peccatores penitentes, tanquam panem, id est sicut discipulos meos. uel sic: Quia iam mihi erant panis, id est iucunda refectio. Quod  est dicere: Ideo me improperio dignum esse reputabant, quia sicut iustos ita et peccatores penitentes mihi attrahebam; qui per cinerem intelliguntur, eo quod penitentes solebant cinerem super caput ponere, quod signum erat tristitie. Et miscebam in familiaritate mea potum meum, id est iustos qui erant iucundus calix meus, cum fletu, id est cum peccatoribus penitendo flentibus. Quod est dicere: Et iustos et peccatores familiaritati mee mistim adiungebam. Hoc autem est quod et cinerem tanquam panem manducabam, alia similitudine ad inculcationem dictum.

Posset queri: Unde eis tanta excecatio ut sic tibi exprobrarent? Ad quod sic respondet: Hoc contigit  a facie, id est a presentia, ire, id est parue pene peccati, et, indignationis tue, id est magne pene a te mihi date. Ira et indignatio pro pena ponuntur, eo quod pene causa soleant esse. Quod est dicere: Quia me uidebant maiorem et minorem penam peccati Ade in corpore ferre, solum hominem existimantes, mihi improperare 399 non dubitabant. »Si enim cognouissent, nunquam Dominum glorie crucifixissent .« Et uere et indignatio et ita tua sunt in me. Quia licet fueris me eleuans, id est exaltans in innocentia, tamen allisisti me, id est lesisti. Ecce quomodo allisisti: Hoc modo, scilicet quoniam dies mei sicut umbra declinauerunt, id est dies uite defectibiles facti sunt ad modum umbre cito transeuntis,  ut cito transeam de etate in etatem, que pena tamen minor est quam passio angustiarum. Et hoc modo quoque me allisisti, quod ego arui sicut fenum, scilicet non solummodo membra mea aruerunt, sed ego in propria persona arescibilis factus sum ad similitudinem feni, que pena maior est quam dierum defectibilitas. Sicut enim fenum cito arescit per secessionem a uirore, sic ego secundum humanitatem per assiduas passiones arescibilis factus sum a uirore impassibilitatis, quam homines per Adam amiserunt. Per declinationem dierum mortalitatem, per ariditatem autem innuit passibilitatem. uel sic legitur a facie, etc. Dixi quod mihi inimici mei exprobrabant, ideo quod cinerem tanquam panem manducabam, et hec impietas eis contingebat  a facie ire, id est a presentia ire tue, que eos excecauerat. Et non parue ire, sed indignationis, id est nimie ire. In Hebreo habetur furoris. Et ideo adhuc mihi exprobrant, quia uidebant quod tu eleuans allisisti me. Hec et cetera non mutantur.

Facta oratione de reparatione suorum, ipsam eorum reparationem sic enuntiat per eum futuram, ut eos magis reddat obnoxios. Mei facti sunt defectibiles sicut fumus, et ossa eorum aruerunt, et ego pro eorum reparatione declinabiles dies habeo, et sicut fenum areo: Tu autem. Domine Pater, in eternum permanes, id est et Dominus es, et omnipotens et eternus. Ideoque potes mihi, et meis immortalitatem et impassibilitatem restituere. Nisi enim Dominus  et eternus esses, nequaquam huius rei potentiam haberes. Notandum quippe quod, cum eum Dominum et eternum esse dicit, eumdem potentem esse ad dandam immortalitatem et impassibilitatem innuit, et per hoc immortalitatem et impassibilitatem sibi et suis promeretur. Dico quod Dominus es et eternus, ideoque potens eternitatem nobis donare. Non solum autem huius rei possibilitatem habes, sed et memoriale tuum, id est misericordia tua que memoriale dicitur, eo quod digna est memoria hominum, uel per quam memor eris salutis hominum, erit in generatione hac, et usque in generationem ultimam, id est omnibus generationibus hominum. Quod est dicere: In omnibus huius mundi generationibus misericordia tua hominibus exhibebitur, uel  in generatione et generationem, id est in eternum. Quia uero obscure dixerat, memoriale, exponit hoc addendo sic: uere memoriale tuum erit in omnibus generationibus.

Tu enim qui diu uisus es iacens, et salutem hominum negligens, exsurgens ad saluationem Misereberis Sion, id est parti Iudeorum saluande, remittendo ei peccata per penitentiam et fidem, quia iam uenit tempus miserendi eius, scilicet tempus plenitudinis, quod ab eterno disposuisti, ut in eo eius Sion miserearis: Quia uenit, inquam, tempus miserendi. Hoc autem repetit ex nimia affectione saluationis suorum. Et per hoc misereberis, quoniam seruis tuis, discipulis meis placuerunt, id est placebunt lapides eius, Sion, id est Scripture prophetarum,  qui fuerunt lapides, id est per doctrinam fuerunt lapides fundamenti, in quorum doctrina Ecclesia primitiua fundaretur, et ipsi serui apostoli doctrina lapidum Sion imbuti, miserebuntur terre eius Sion, id est illorum miserebuntur qui adhuc terra sunt in Iudaico populo, id est terreni; uel terra, id est cultibiles, ut terra doctrine semen in corde recipientes, miserebuntur, scilicet terre ei doctrinam obscurissimam prophetarum 400 aperiendo, et per hoc ad fidem, et ad baptismi gratiam eam adducendo; et iste uersus totus est ac si sic diceret: Per apostolos Iudaici populi misereberis; per apostolos dico, qui eum testimonio prophetarum ad fidem uocabunt. Non solum uero Iudeorum miserebitur, uocando eos  ad fidem, sed et gentes per misericordie eorum doctrinam ad fidem uocate timebunt casto timore nomen tuum, Domine, scilicet uenerabuntur fide et opere, et ore te, quem Dominum uocabunt, et non solum plebs, sed et omnes, id est omnismodi reges terre, casto timore timebunt gloriam tuam, id est gloriosum, et hoc ideo, quia per predicationem apostolorum testimonia prophetarum, et baptismi sacramentum; Dominus qui solus dat incrementum , edificauit, id est edificabit, preteritum pro futuro propter certitudinem prophetie, edificabit, dico, ex uiuis lapidibus, Sion, id est Ecclesiam, que in Sion per Christi predicationem, miraculorum operationem, et Spiritus sancti missionem initium habuit; et ipse Dominus qui de sui natura  est inuisibilis, uidebitur uisibilis in gloria sua, id est in Filio, qui est sapientia et gloria Patris, sicut scriptum est. Quia filius sapiens est gloria patris . uidebitur dico in filio qui ait: »Qui uidet me, uidet et Patrem ,« tunc scilicet, »cum uenerit in maiestate sua, et Patris et sanctorum angelorum .« »Tunc, inquam, uidebit eum omnis oculus, et qui eum pupugerunt .« Ideo autem ipse Dominus Ecclesiam edificauit, et Filium suum in carne uisibilem tradidit.

Quia respexit non arrogantiam superbientium Iudeorum, qui in lege gloriabantur, credentes per eam iustificari. Sed in orationem humilium patriarcharum  scilicet, prophetarum, et aliorum fidelium, qui Spiritu S. pleni, eius aduentum in carne credebant, sperabant et desiderabant, et in suis orationibus humiliter requirebant; ut ad reparandam humanam naturam in mundum ueniret, mortis uincula solueret, et uite aditum, quem primi parentis culpa clauserat, aperiret, dicentes: »Utinam dirumperes celos et descenderes .« »Emitte Agnum, Domine, dominatorem terre .« »Mitte, Domine, quem missurus es .« »Domine, inclina celos tuos et descende .« »ueniens ueni et noli tardare .« »Ostende nobis misericordiam tuam, et salutare tuum da nobis ,« et his similia. In istorum itaque orationem respexit, et non  spreuit precem eorum, quia eum in quem credebant, quem sperabant, et quem in suis orationibus cum tanto desiderio requirebant, misit, et eis qui deprecabantur, indulsit. Et quia hec que dicta sunt quod scilicet respexit Deus in orationem humilium per eius incarnationem, quod edificauit Ecclesiam per eius predicationem et passionem, et quod uidendus est, in gloria post futuram resurrectionem, magna sunt et memoratu digna; ne per ingratitudinem obliuioni mandentur, scribantur ad perpetuam rei memoriam in generatione altera, id est ad utilitatem alterius generationis, que tunc successura erat peruerse generationi Iudeorum: cui Dominus ait: Generatio incredula, quandiu apud uos ero, quandiu uos patiar ; ad utilitatem scilicet  generationis Christiane de qua sequitur: et populus gentilis prius peccatis mortuus, qui creabitur per lauacrum regenerationis, ut noua sit creatura, laudabit Dominum, nouo cantico, propter nouum hominem, qui datus est mundo, eum corde credendo, ore laudando, et operibus confitendo. Hec, inquam, generatio laudabit Dominum, quia ipse Dominus qui »alta a longe cognoscit ,« non solum Iudeos qui prope esse uidebantur, sed etiam gentiles prospexit, id est de procul aspexit: de excelso scilicet sancto suo, dum per eius incarnationem uisitauit nos oriens ex alto, quod euidentius exponit, cum subiungit: Dominus de celo in terram aspexit, dum de regalibus sedibus in uterum uirginis  uenit . Hec est enim incorrupta terra illa, cui benedixit Dominus, ab omni propterea peccati contagione libera, per quam uite uiam agnouimus, et promissam ueritatem accepimus. Que quia digna fuit, Dominus de celo in terram aspexit.

Sed ad quid? Ut audiret, inquam, gemitus conpeditorum, 401 id est gemebundas preces eorum, qui pro peccato primi parentis in inferno compediti, tenebantur uinculis tenebrarum; quos Christus in triduo ad inferna descendens, solutis mortis uinculis liberauit. uel ut audiret gemitus compeditorum, id est eorum, qui a diabolo tenebantur compediti consuetudine peccandi. Ad hoc enim specialiter Christus uenit in mundum, ut mortuos liberaret ab inferis,  et ut uiuos solueret a peccatis. Unde sequitur, et solueret filios interemptorum, id est primorum parentum, qui fuerunt interemptores, et interempti, quia causam interemptionis, id est originale peccatum ad filios transmiserunt. Sicut dicit Apostolus: Quia per unum hominem, id est per Adam et Euam qui sunt duo in carne una , mors introiuit in orbem terrarum . Et ideo Dominus de celo in terram aspexit, ut imitatores eorum qui fraude diaboli sunt perempti, a paternis erroribus liberaret. Ad hoc scilicet ut annuntient in Sion, id est in Ecclesia militante, nomen Domini, quod est super omne nomen admirabile , nec est aliud nomen sub celo, in quo nos oporteat saluos fieri ; et ut annuntient: Dico,  laudem eius, Domini scilicet in Hierusalem, id est in Ecclesia triumphante. Ideo autem dicit nomen eius in Sion annuntiandum, et laudem eius in Hierusalem, quia Sion speculatio, Hierusalem uisio pacis interpretatur. In presenti autem Ecclesia, Deum uidemus per speculum et in enigmate. In celesti uero uidebimus eum sicuti est. Nunc cognoscimus ex parte. Tunc autem cognoscemus sicut et cogniti sumus . In presenti uirtutem diuini nominis speculantes intelligimus, in futuro laudis eius preconia pacem uidentes attollemus.

Non solum autem predicta fecit ut annuntietur in Sion nomen Domini, et laus eius in Hierusalem, uerum etiam in conueniendo populos Iudaicum, scilicet et gentilem, in unum cultum scilicet et unam fidem, ut sit  »unum ouile et unus pastor .« Sicut »unus Deus, una fides, unum baptisma , et in conueniendo etiam reges terre, non solum eos qui populis presunt, sed etiam eos qui seipsos et suos affectus et animi motus bene regunt: ut seruiant Domino, illi scilicet de quo scriptum est: »Dominum Deum tuum adorabis, et illi soli seruies ,« cui seruire, regnare; et: qui habet in uestimento et in femore eius scriptum: Rex regum et Dominus dominantium .« His itaque beneficiis Ecclesia prouocata, et in amorem eternitatis accensa, respondit, non tam uoce quam corde, non tam uerbo quam desiderio, non tam lingua quam uita, ei Domino, scilicet gratulando  et obsequendo preceptis eius in uia uirtutis sue, id est in illis qui iam sunt, uiam uirtutis sue et perfectionis aggressi postulans, et implorans ingenti desiderio estuando, ut indicet ei utrum sit post paucos ad celestis beatitudinis patriam peruentura, dicens paucitatem dierum meorum nuntia mihi, id est indica mihi utrum ego paucis diebus debeam in hoc peregrinationis exsilio manere. »Cupio enim dissolui et esse cum Christo ,« et ad regnum celeste peruenire desidero, iugiter orans ut adueniat regnum tuum . Ne quis autem putaret quod, propter paucitatem dierum quam optat ante finem seculi, esset Ecclesia finienda, subiunxit, et ait: Ne reuoces me in dimidio dierum meorum, id est ante finem seculi,  quod est tempus statutum durationis Ecclesie, cum promiserit Christus fidelibus suis, quod cum eis esset cunctis diebus usque ad consummationem seculi . Tempus autem medium est, quod inter duo consistit extrema, inter finem scilicet presentis seculi, et initium futuri. Non igitur ideo desidero paucitatem dierum, ut ante finem seculi esse desinam, sed ut finis seculi appropinquet. Et ut sim tecum in annis eternitatis, quoniam in generationem et generationem anni tui, qui nunquam deficiunt, quia nec principium habent neque finem, ubi nichil mutabile, nichil preteritum, nichil futurum, et ubi sancti perpetua cum Domino iucunditate gaudebunt.

Hec, inquam, sunt, que in militante 402 Ecclesia  Christianus populus tibi respondebit, et hoc non ex se erit, sed ex te; tu enim fundasti terram in initio, id est minores illius populi qui erunt responsuri, terram tuam fundabis, et firmos facies in constantia per initium, id est per me qui sum initium et finis omnium. Et celi, id est altiores et digniores illius populi, hoc quod erunt celi, erunt opera manuum tuarum, id est operationes gratie tue scilicet hoc quod celi erunt, erit per operationes gratiarum tuarum. Et necesse est ut ipsi celi tibi respondeant. Ipsi enim celi peribunt corporea morte, uel respondeant uel non, ac si diceret: Cum ipsi sint necessario perituri, insani essent si hanc uitam perituram pro te amittere dubitarent. Dico quod ipsi peribunt, tu autem, id est sed tu permanes  in eternum. Ideoque potes ei eternitatem dare. Quod eum eternum dicit, ad hoc facit, ut eos magis ad respondendum alliciat. Dico quod ipsi peribunt, et non pauci, sed omnes ueterascent sicut uestimentum, scilicet sic paulatim inueterando deficient, ut uestimentum quod inueteratur, et ad defectum peruenit, et ideo adhuc necesse est ut tibi respondeant, quia si hoc fecerint, eos existentes ueterascibiles, et defectibiles, sicut opertorium aliquod, mutabis in futuro de defectibilitate in eternitatem, et sic, id est per te mutabuntur. Aliter enim non mutarentur. Mutabuntur idem est quod et mutabis eos; sed ideo est repetitum, ut innuat quia per se mutari non possunt. Dico quod ipsi mutabuntur;  tu autem, id est sed tu idem ipse es, id est incommutabilis es. Ideoque potes eos facere incommutabiles, et non ad horam es incommutabilis; sed anni tui deficient, id est eterni sunt. Hoc autem superius dixit, ubi dixit: Tu autem permanes, sed repetit ut sic addat. Dico quod anni tui non deficient: quos annos habitabunt, id est obtinebunt filii, id est bona opera seruorum tuorum, que ex se parient more filiorum, quod est dicere: Bona opera cause erunt, quare serui tui annos tuos obtinebunt. Et ut possint per bona opera habitare, semen eorum dirigetur, id est ipsa opera que hic seminant dirigentur de bono in melius semper, donec perueniant in seculum futurum. Hoc autem quod filios seruorum habitare dicit, prefiguratum per Iudeos de Aegypto  egressos, quorum filii terram promissionis habitauerunt, quam nunquam habitassent, nisi a Moyse, et a ceteris ductoribus directi fuissent.



IN PSALMUM CII.

Titulus centesimi secundi. Psalmus ipsi Dauid attribuendus, id est Christo, non quod hic Christus agat, sed quoniam unusquisque fidelis qui hic agens inducitur, exhortatur animam suam ad benedicendum Deo bona deuotione, contuitu beneficiorum, que hic fidelibus dat, et in futuro daturus est, que etiam ostendit. Et hoc ea intentione facit, ut exemplo sui alios ad benedicendum Deo impellat. Et bene superiori psalmo subiungitur, ut ideo sese ad Christo benedicendum adhortetur, quoniam in superiori  psalmo eum de salute suorum satagentem audiuit.

Benedic, anima mea, Domino, Christo, ac si diceret: Quandoquidem, ut in superiori psalmo ostensum est, pro te orauit et mortalis factus est, et tibi benedixit, dum te sua morte reparauit, o anima mea, benedic ei, id est magnifica eum interiori deuotione. Non dicit de anima, quin et corpus benedicere debeat laude uocis exterioris, sed ubi anima uere Deum benedixit, non est dubium corporis benedictionem, si oportuerit esse. Et non sic anima mea benedicat, ut in aliqua uirium suarum repugnet, sed omnia que intra me sunt, id est et sensualitas mea et intellectualitas, et liberum arbitrium, et omnes uires, que sunt in anima mea benedicite nomini sancto eius, quod est Dominus; ac si dicat: Exaltate eum ipsi in omnibus  obediendo, et hoc contuitu nominis sancti eius scilicet quia Dominus et Omnipotens dicitur, quod nomen sanctum est, id est amabile. Repetit autem ut addat sic: Benedic, inquam, anima mea, Domino Christo, et ut materiam habeas ei semper benedicendi, noli obliuisci 403 omnes retributiones eius, id est memorie commenda beneficia, que tibi iam retribuit, et in futuro retribuet; licet eum grauiter offenderis, et pro offensis iuste posset eternam damnationem retribuere. Exponit igitur has retributiones, sic: Retributiones eius dico, qui propitiatur omnibus iniquitatibus tuis, et originalibus et actualibus, remittendo eas, et iniquitatibus remissis sanat etiam infirmitates tuas, id est debilitates, quas habes ad  bene operandum ex prauis consuetudinibus peccandi. Postquam enim aliquis a peccato cessat, ex ipsis peccatorum consuetudinibus ad bene operandum debilis est, et ignauus more infirmi, qui postquam diuturnam infirmitatem euaserit, longo tempore debilis est ad operandum. Quas debilitates Deus paulatim sanat, cum ad bonorum operum consuetudinem eos habiles faciat. Et qui Dominus etiam redimit, id est redimet pretio mortis sue uitam tuam de interitu, id est ne sit obnoxia eterno interitui damnandorum. Et sciendum quod omnes semel in cruce positus redemit, sed cum dicitur quod nunc redimit aut redimet, idem est ac si diceret: Per pretium redemptionis, quod iam dedit, saluandos, et in presenti statu cum moriantur, et  alios in futuro cum morientur, ab interitu eterno eripit, et eripiet, ne in eterna morte cruciatus uiuant cum damnandis. Et qui Deus coronat, id est coronabit te corona beatitudinis eterne. Et hoc in misericordia, id est per misericordiam naturalem, et in miserationibus, id est per miserationes seculi coronabit te propter bona opera que agis, que sunt miserationes eius, id est beneficia misericordie eius. Beneficia quippe misericordie eius sunt, quod hic quilibet bona opera agit.

Et qui Dominus replet, id est replebit in bonis eternis dandis, desiderium tuum, quod habes eternorum bonorum, hoc quod est determinatio, inquantum eum coronabit, ac si dicat: Ideo te coronabit eternis bonis, ut cum ea ualde desideres, et  ipse tuum desiderium illis bonis ualde replebit, ut possis dicere: Satis est. Et ita coronabit quod iuuentus tua, quam hic habes in baptismate, per peccatorum remissionem renouabitur, id est rursus innouabitur in futuro per gloriam et impassibilitatem, ut iuuentus aquile renouatur, quod est dicere: Sicut aquila cum ex iuuentute in senectutem transiens, nimis debilis efficitur, eo quod, superiori parte rostri nimis crescente, non potest comedere, postea uero eiusdem rostri superfluitatem collisione lapidis frangens, rursus priscum comedendi usum recipit, et sic iuuenescit; non secundum annorum paucitatem, sed secundum pristinam corporis fortitudinem. Sic, et tu anima, que per Adam ex iuuentute eterne beatitudinis in senectutem peccandi  et passibilitatis deuenisti, etiam ex parte in baptismo iuuenis facta es, per peccatorum scilicet remissionem, et uirtutum reparationem. Multo magis in futuro iuuenis fies, cum adiungendo te Christo, qui firmus lapis est, uetuste passibilitatis et ignorantie quam habes ex Adam superfluitatem depones; et tunc tandem pane salutari diuine contemplationis reficieris, qua ad presens causa supradicte uetustatis ad plenum non reficeris. Ideoque adhuc inueterascis et debilitaris. Unde legitur: »Ecce noua facio omnia .«

Quoniam autem dixerat animam suam esse replendam eternis bonis, que nondum apparent, et posset ab aliquo dubitari an illa daturus esset, eum ea  reuera esse daturum comprobare intendit, euidentia Horum beneficiorum que iam contulit, sic: Dixi quod replebit me et ceteros iustos bonis, immortalitate scilicet et impassibilitate, et immunitate peccati; et uerum est. Nisi enim illis bonis nos repleret, uere in perpetuum nobis iratus esset. Sed non in perpetuum irascetur, id est non semper exercebit in nos iram, id est uindictam originalis peccati, scilicet mortalitatem et passibilitatem, sed quandoque faciet immortales et impassibiles. Neque in eternum comminabitur nobis per Scripturas, ut a peccatis cessemus, sicut modo nobis peccantibus 404 comminatur; sed reducet nos ad tantam perfectionem ne peccemus ultra, neque comminari nobis eum oporteat.

 Et inde hoc comprobatur quod in perpetuum non irascetur, quia hic est Dominus suis faciens misericordias, id est impendens iustis beneficia misericordie sue, scilicet peccatorum remissionem, et uirtutum et operum bonorum iustificationem, que superfluo faceret, si in perpetuum irasciturus esset. Et inde adhuc comprobatur, quod suis omnibus iniuriam in hac uita pro eo patientibus facit hoc iudicium, scilicet hoc iudicat ut iniuriam patiantur, quod utique miserrimum esset, si eis in perpetuum irasciturus esset. Unde Apostolus: »Si in hac uita tantum in Christo sperantes sumus, miserabiliores sumus omnibus hominibus .« Non solum autem per hec que modo dixi hoc comprobatur, que scilicet ipse Dominus in nouo populo  operatur, sed et per ea que priori populo operatus est, scilicet per hoc quod notas fecit pridem Moysi legifero uias suas, id est precepta sua, et per Moysen notas filiis Isrel fecit uoluntates suas, id est precepta sua: quod inutiliter fecisset, si in perpetuum irasciturus esset. Repetit enim equipollenti uoce quod dixit: faciens misericordias, cum dicit miserator, ut addat sic. Miserator, inquam, est, id est faciens misericordias, et misericors est Dominus in natura; et longanimis est, id est patiens longo animo peccantes. Dico, misericors et non utcunque, sed multum misericors, unde palam est quod non in perpetuum irascetur. Ad quod enim ualerent eius misericordia et longanimitas, si in perpetuum esset eius ira duratura. Et inde quoque comprobatur,  quia non secundum peccata nostra fecit nobis retributionem iuste damnationis: neque secundum iniquitates nostras actuales retribuit nobis damnationem; sed remisit iniquitates omnes et peccata: quod utique esset infructuosum, si duratura esset eius ira in perpetuum. Et inde quoque comprobatur, quoniam secundum altitudinem celi a terra corroborauit, id est robustam fecit misericordiam suam, id est beneficium misericordie sue, super nos caste timentes se. Sicut ad terre comparationem celum dignum est et sublime, sicut et misericordia de hoc quod prius indigni eramus et deiecti, dignos et sublimes in innocentia fecit; quod utique fecisset inutiliter, nisi iram suam remissurus esset. Et etiam  inde comprobatur, quia longe fecit a nobis iniquitates nostras, id est excecationem interiorem, que in nobis erat causa iniquitatum nostrarum, et illuminauit interius gratia speciali.

Et in tantum longe fecit a nobis illuminatis excecationem iniquitatum, quantum distat ortus solis ab occidente, id est ab occasu solis. Per ortum solis lux accipitur, eo quod hunc ortum lux sequitur. Tenebre uero per occasum, eo quod eum tenebre sequantur. Et est ac si dicat: In quantum lux distat a tenebris: non autem dico localiter, sed naturaliter, in tantum prius, et nos cecos a nobismetipsis nunc illuminatis differre fecit. Quod utique duceretur in irritum, si irasciturus esset in perpetuum, inde quoque comprobatur,  quia quomodo miseretur pater filiorum, dum eos uidet errantes, ut ad uiam rectitudinis reuocet, flagellando paterna affectione castigat, ita misertus est Dominus nobis timentibus se, castigando pie per flagella tribulationum, quod eque pro nichilo fieret, nisi ira eius aliquando finienda esset. Et ideo misertus est: quoniam ipse, qui in flagellando uidetur seuerus, tamen miserendo cognouit figmentum nostrum, id est cognouit nos esse terrenos et fragiles, ut figmentum figuli. Exponit autem quomodo figmentum sumus, cum addit, scilicet qui uisus est diu nos obliuioni dedisse, recordatus est quoniam puluis sumus, id est terreni et faciles ad peccandum; et quantum ad nos steriles a bono, sicut puluis qui terra est, et motu facilis, et fruge sterilis. Et recordatus  est quomodo omnis homo cito transitorius et defectibilis est sicut fenum, »quod hodie est, et cras in clibanum mittitur .« Et ita est sicut fenum quod dies eius, id est uita eius sic efflorebit, id est deflorebit, scilicet ex floriditate ad marciditatem cito perueniet, sicut flos agri, qui cito marcescit, et bene quidem addit agri. Citius 405 quippe flos agri marcescit qui secatur et eradicatur, dum ager aratur quasi flos horti uel prati, quando auellitur. Et etiam recordatus est quoniam spiritus, id est uoluntas cordis eorum in illo, id est quantum est in fragilitate illius pertransibit cito de bono ad malum. Et sic transibit, quod non subsistit, id est non absistet, scilicet non cessabit pertransire, postquam  semel pertransibit, sed semper de malo ad peius pertransibit. Et postquam pertransibit, per se non cognoscet amplius locum suum, scilicet non cognoscet statum innocentie a quo pertransibit ut post ad eum per se ualeat redire. Dico quod quantum ad fragilitatem illius pertransibit, et non cognoscet; sed quantum ad misericordiam Domini ipsi pie auxiliantis cognoscet et reuertetur ad innocentie statum. Et hoc est quod equipollenter dicit. Misericordia autem Domini, etc., ac si diceret: Quantum ad se nemo pertransiens reuertetur, sed misericordia Domini est super nos, caste timentes eum, scilicet est in superiori nostro, scilicet in rationalitate nostra, ut postquam transierimus, nos reuerti faciat per penitentiam et satisfactionem. Misericordia dico operans  in hominibus ab eterno et usque in eternum, id est a primo iusto usque ad ultimum iustum. Iuxta quod ipse promittit in Euangelio suis, dicens: »Ecce ego uobiscum sum omnibus diebus usque ad consummationem seculi .« Non solum autem misericordia est super timentes, sed et iustitia illius, scilicet ut »qui iustus est iustificetur adhuc ,« impendetur his qui seruant testamentum, id est legem eius nobis scilicet, quod est dicere: Non solum in timentibus misericordia eius operabitur, sed et iustitia, ut iustificati magis iustificentur. Iustitia eius dico non solum operatura in presentibus iustis, sed pertingens usque in nouissimos filios filiorum, id est usque in nouissimam progeniem iustorum. Exponit autem quomodo seruant  testamentum eius, sic: Dico his qui seruant testamentum eius, et hoc modo quidem seruant: Memores sunt mandatorum eius, non ea negligenter obliuioni dantes, promouendo etiam se, ad facienduea. Non enim sufficeret esse memores, nisi eorumdem completores. Et hoc non habent a se quod sunt memores et complentes, sed a Deo. Dominus enim Pater parauit in eis sedem, id est habitationem suam et hoc in celo, id est per celum, per Christum, scilicet inde habeant hoc quod sunt memores et complentes, quia sedes Dei per Christum sunt effecti; uel sic et per hoc sunt memores, quia Dominus Christus in celo, id est in illis factis celum sublimitate et dignitate uite, parauit sedem suam, quod est dicere: Prius fecit eos celum, et sic sedem  suam effecit. Non solum autem in quibusdam sedet, sed regnum ipsius omnibus dominabitur, id est ipse qui rex est, omnibus illis qui in celo sunt dominabitur, et semper dominabitur bene regendo eos.

Ostensis beneficiis, quorum contuitu adhortatus est animam suam ad benedicendum Deo, ad exhortationem reuertitur, sic: Dixi ut anima mea benedicat Dominum, contuitu retributionis eius, quas ostendi. Non solum autem hec beneficia mihi sint materia Domino benedicendi, sed etiam benedicite Domino in me omnes angeli eius, id est uos omnes apostoli existentes angeli, id est nuntii eius benedicite Domino, id est estote mihi materia benedicendi  Domino, scilicet ut contuitu dignitatis uestre, magnificem Dominum, qui uos adeo dignos fecit et sublimes. Determinat autem de quibus angelis dicat, cum addit: Angeli eius, inquam, existentes, potentes uirtute, id est miraculis, qui facitis uerbum eius, qui completis precepta eius, promouendo etiam uos ad audiendam uocem sermonum eius, id est ad hoc ut alios audire faciatis uocem uestre predicationis, representantem sermones eius Domini. Et uos etiam omnes uirtutes eius supercelestes, benedicite Domino in me, estote mihi contemplanti naturam dignitatis uestre, materia benedicendi Domino. In Hebreo habetur omnes exercitus eius. uos uirtutes dico, existentes ministri eius qui facitis uoluntates eius, uobis iniunctas. Unde Apostolus: »Nonne omnes sunt  administratorii spiritus , etc. Non tantum uero angeli et uirtutes, materia mihi sint benedicendi Domino, 406 sed ut uniuersaliter dicam uos omnia opera eius, benedicite Domino, id est estote mihi materia benedicendi Domino. Et non solum, anima, benedicas Domino, contuitu bonorum que ipse operatur, sed etiam benedic, o anima mea, Domino, in omni loco dominationis eius, id est consideratione omnis loci dominationis eius, scilicet omnis status dominationis eius, tam in bonis quam in malis; quod est dicere: Considera qualiter non solummodo dominatur bonis, ut in bonum cedant, sed etiam malis, ut ad quamlibet utilitatem suorum deueniant. Et hac consideratione benedic Domino qui hanc mirabilem habet potentiam.



IN PSALMUM CIII.


Psalmi centesimi tertii titulus. Psalmus ipsi Dauid, id est Christo attribuendus Non quod hic ipse Christus loquatur, sed quia Propheta, in hoc psalmo agens occasione instruendi alios ad benedicendum Domino, animam suam ad Dominum Christum benedicendum exhortatur, contuitu illorum que magnifice est operaturus et per se et per suos; que ipse ample exponit, et contuitu potentie eius mirabilis, quam in sequentibus demonstrat.

Benedic, anima mea, Domino, Christo, id est magnifica et exalta eum intensa deuotione et affectione. Facit autem ad eum apostropham ex affectione nimia, sic: uere dignum est ut anima mea tibi benedicat: nam, o Domine Deus meus, id est tu Christe,  quem ego Propheta Dominum meum et Deum meum reputo, quem Iudei increduli solum hominem esse sunt dicturi, magnificatus es uehementer, id est magnificatus eris nimis in mirabilibus, que in tuis operaberis. Et ecce in his mirabilibus magnificatus eris, scilicet in hoc quod confessionem et decorem induisti, scilicet indues confitentes feditatem peccatorum suorum, et per hoc decoros futuros in innocentia et uirtutibus. Quod est dicere: Coniunges tibi apostolos, quos facies interius decoros; per hoc quod feditate peccatorum humiliter confitebuntur, quibus ornaberis, quasi corpus indumento. Unde per Prophetam dicitur: »uiuit Dominus quia his omnibus uestieris .« Et eris amictus lumine, sicut uestimento, scilicet circumornaberis  eisdem apostolis, qui erunt lumen subditis per doctrinam, sicut corpus circumornatur pretioso uestimento, quo est amictum. Dicuntur etiam lumen per emphasim, eo quod ualde fuerint interius a gratia celesti illuminati, et hoc erunt interius illuminati, quoniam tu eris eis extendens celum sicut pellem, scilicet doctrinam prophetarum, que celum dicitur, et propter sui dignitatem; et ideo quia quemadmodum celi ipse doctrine celant arcana, extendens eis ad modum pellis inuolute que extenditur. Quod est dicere: Per hoc eos interius illuminabis, quod eis prophetias reserabis, que latentes sunt et quasi inuolute. Ad similitudidem pellis inuolute, que cum in se quedam habeat  latentia, per omnia manifestatur, dum extenditur. Dico quod magnificatus eris: tu dico qui tegis, id est qui proteges aquis, id est multiformi gratia Spiritus sancti, qua fideles sicut aquis reficiuntur, superiora eius celi, id est caritatem erga Deum, et erga proximum que est superiora et digniora precepta in illo celo, id est in illa prophetarum doctrina, ac si dicat: Ut eosdem apostolos, feditatem suam confessuros, facias decoros, et eos proteges et munies per gratiam specialem, ne in aliquo deficiant. uel sic. Extendens celum sicut pellem hoc non mutatur, et uere magnificatus eris, qui legis, id est qui obscuras, ut rem tectam superiora eius celi, id est superficiem litterature prophetiarum; aquis, id est spiritalibus sententiis, quibus fideles in anima reficiuntur,  ac si dicat: Licet littere superficies illarum prophetiarum sit aquis tecta, id est spiritalibus sententiis referta et obscurata, tamen ipsas prophetias apostolis extendes et reserabis. Superiora recte superficies litterature dicuntur, eo quod citius uidentur quam sententie que in eis continentur, sicut superiores cuiuslibet rei partes citius uidentur, quam ille que 407 interius latent; prophetie uero dicuntur et series littere, et uerba que in littera colliguntur, et sententie.

Et uere magnificatus eris, qui ponis nubem, id est pones eosdem predicatores, ad modum nubium alios compluentes, quos confitentes et decoros superius dixi; ascensum tuum, non per quos ascendas, sed per quorum doctrinam alii ad te ascendant. Quod  est dicere: Illos apostolos adeo dignos facies et sublimes ut eorum exemplo et doctrina, alii ad tui notitiam ascendant. Et licet per eos ad te fiat ascensus, tu tamen magnificatus eris, qui ambulas, id est ambulabis non localiter, sed spiritaliter, super pennas uentorum, id est super agiles et subtiles considerationes spiritalium uirorum, qui uenti dicuntur, eo quod spiritales sint, sicut uentus, licet corporeus, tamen incorporeus dicitur, eo quod sit inuisibilis. Penne uero dicuntur eorum subtiles considerationes, eo quod per eas ad Dei contemplandam naturam uolant, sicut auis pennis ad alta uolat. Hoc autem est ac si diceret: Licet ipsi de te subtiliter sensuri sint, et alii per eos assensuri: eorum tamen sublimitates sublimitate tue nature ineffabilis superabis.  Unde Ioannes: »Deum nemo uidit unquam .« uel superabis sublimitate dilectionis tue agilitatem dilectionis eorum. Sublimitate dico excellentissime dilectionis tue. Licet enim ualde te diligant, tu tamen eos ualde plus diliges. Unde idem in Euangelio: »Non uos me elegistis, sed ego elegi uos .« Et uere magnificatus eris, qui facis angelos tuos spiritus, id est qui facies nuntios tuos apostolos, scilicet qui nomen tuum ubique gentium annuntiabunt, spiritales in intelligentia, ac si dicat: Licet eorum excedas subtiles considerationes, tamen erunt in intelligentia spiritales. Unde per Ielem prophetam dicitur: »Effundam de spiritu meo, super omnem carnem  .« Angeli quippe nuntii interpretantur. Et eosdem angelos existentes ministros tuos in administrando aliis precepta tua, facies ignem urentem, id est comparabiles igni in ea natura, quia ignis urit. Sicut enim ignis urendo sordes auri uel argenti expiat et consumit, ita et ipsi doctrine sue castigatione peccantes urendo, eorum sordes peccatorum destruent. Et uere magnificatus eris, qui fundasti terram, id est fide fundabis Ecclesiam terram tuam cultibilem, super stabilitatem suam, id est super stabile fundamentum suum, scilicet super te. Unde Apostolus: »Fundamentum aliud nemo potest ponere, preter id quod positum est, quod est Christus .« Et alibi: »Superedificati super fundamentum apostolorum et prophetarum, ipso  summo angulari lapide Christo Iesu .« Et quia sic erit fundata, non inclinabitur, id est non deiicietur, neque dimouebitur a stabilitate sua per aliquem impetum tribulationum usque in seculum huius seculi subsecuturum, id est usque in eternum. Fundata enim erit super firmam petram.

Et notandum quod, etsi quedam debilia eius membra aliquando inclinantur nichil tamen impedit. Nam de tota Ecclesia dictum est quod non inclinabitur; quia dixerat non inclinabitur, posset queri. Eritne locus inclinationis? Ad quod sic addit: uere posset inclinari. Abyssus enim, id est turba persecutorum profunda in peccatis ad modum abyssi, erit amictus eius terre, id est erit inuolutio illius Ecclesie sicut uestimentum, quod est dicere: Sicut uestimentum  corpus circumdat et inuoluit, sic et persecutorum turba Ecclesiam undique tribulationibus inuoluet. Et non solummodo uero minores inuoluet turba persequentium, sed et super montes, id est super prelatos Ecclesie stabunt aque, id est persecutores, ut eos demergant in morte ad modum aquarum; sed ne ab aquis Ecclesia inclinetur, ab increpatione tua interiori ille aque fugient, id est a persecutione cessabunt, quod est dicere: Ne nimis longa eorum persecutione Ecclesia inclinetur, increpabis eos interius uel miraculis uel quolibet alio modo, licet ipsi non percipiant. Et quamuis non conuertantur, tamen aliquando a persecutione cessabunt. Non solum autem a persecutione cessabunt, sed et 408 formidabunt, id est timorem habebunt de hoc quod  persecuti fuerint, et hec formido continget a uoce tonitrui, id est a uoce predicatorum, que dicitur uox tonitrui, et quia manifesta fuit, et quia nolentibus obedire mortem comminatur, ad similitudinem tonitrui, quod manifestum est et mortem comminans. Et postquam aque formidando cessabunt, ascendunt, id est ascendentes apparebunt montes, id est prelati, et descendunt campi, id est descendentes et subiecti, apparebunt subditi, ad similitudinem camporum, qui humiles sunt et montibus subiecti. Deuenientes et montes et campi, in locum, id est in statum quem fundasti eis, scilicet hec fundabis, id est depones utrisque statum eorum, ut prelati teneant locum superiorem, et subditi inferiorem,  ac si dicat: Dum persecutio in Ecclesia erit, prelati non poterunt prelatione sua fungi, ideoque non poterit apparere qui prelati sint, et qui subditi, sed cessante persecutione, et prelatis fungentibus sua prelatione, tunc tandem apparebit ascensus montium, id est sublimitas prelatorum, et descensus camporum, id est subiectio subditorum. Et hoc totum erit ad magnificentiam Domini, quod sic in Ecclesia distinctiones faciet, unde benedicendus est, quod utique in diluuii tempore premonstratum est, quod, dum terre faciem operuit, nulla distinctio montium et camporum fuit; illo uero recedente, ascensus montium et descensus camporum apparuit. Dico quod super montes stabunt aque, et in ipso persecutionum statu terminum posuisti, id est pones  eum aquis, quem non transgredientur, id est quem non transibunt, quod est dicere: Ne ex toto Ecclesiam demergant, eorum persecutioni metam statues, quam non licebit excedere. Et dixi quod fugient a persecutione, et a uoce tonitrui tui formidabunt. Neque postquam formidantes cessauerint a cessatione, conuertentur operire terram, id est non conuertentur ad persecutionem, ut rursus Ecclesiam demergere tentent.

Possunt autem hi duo uersus aliter legi, ut montes dicamus, non Ecclesie prelatos, sed persecutores, uolentes submergere fideles, sicut montes fluctuum submergunt in mari naues. Et hoc quod dicit ascendunt montes, idem est quod dixit superius: Super montes stabunt aque, sed repetitum est ut  addat: Secundum igitur hanc sententiam, littera sic adaptatur. Dico quod super montes stabunt aque; ascendunt, inquam, montes, id est eleuabuntur persecutores super fideles, quod est dicere: Stabunt aque, et post eidem montes descendunt, id est descendent de sublimitate persecutionum, scilicet cessabunt facti campi, id est humiles et fructificantes in bono, a similitudine camporum, qui sunt humiles et frugiferi. Campi dico uenientes in locum quem fundasti eis, id est uenientes a statu superbie et persecutionis ad statum subiectionis, quem statum eis fundabis, id est constitues, ac si dicat: Hoc non erit per eos quod ad hunc statum deuenient, sed hoc erit per tuam fundationem, et uere a statu persecutionis sue descendent. Tu enim in ascensu persecutionis eorum posuisti, id est pones eis terminum  quem non transgredientur ulterius ascendendo, sed postquam ad eum uenient statim descendent, neque postquam descenderint conuertentur operire terram, id est conuertentur ad hoc ut Ecclesiam persecutione repleant. Unde alibi Psalmista: »Tu dominaris potestati maris ,« etc. Ostendit etiam adhuc quomodo Dominus magnificatus erit sic.

uere magnificatus eris, qui emittis, id est extra mittes in propatulo, scilicet fontes, id est ubertates predicationis, quibus fideles reficiantur, et incentiua uitiorum exstinguantur, ut de fontibus homines reficiuntur, et incendia exstinguuntur. Fontes dico, existentes  in conuallibus, id est predicatoribus ad modum conuallium humilibus, ac si dicat: Hoc quod persecutores descendunt continget per predicationem, quam Deus publice faciet emanare de predicatoribus, et ille aque predicationis pertransibuut, id est per omnes populos transibunt, et non erunt discordes, 409 sed existentes inter medium montium, id est in medio montium, scilicet in concordia prelatorum. Licet enim plures, erunt tamen in uirtute fidei concordantes. Dictum est a similitudine fontium, inter medium montium fluentium. Dico quod pertransibunt aque, quas aquas potabunt omnes, id est omnismodi bestie agri, scilicet omnismodi Iudei et nobiles, et ignobiles, qui iam aliquantulum domati sunt a ueteri lege, licet in maxima parte adhuc bestiales. Ideoque per bestias  agri designantur, que domite sunt, utpote boues, asini, et cetere huiusmodi bestie. Non tantum autem bestie agri eas potabunt, sed et onagri, id est gentiles indomiti, denotati per onagros, id est per siluestres asinos, qui indomiti sunt, exspectabunt, id est nimis optabunt aquas illas potare positi in siti, id est ardenti desiderio illas bibendi, siti dico sua, id est eis utilissima, et hoc totum ad Dei magnificentiam spectat. Dico quod inter medium montium pertransibunt aque, et super ea, id est super eos montes habitabunt conformitate uolucres celi, id est qualescunque spirituales uiri dicti uolucres celi, eo quod gaudeant sue mentis sinceritate, sicut uolucres in celo, id est in ere conuersantes, ipsius celi sinceritate gaudent, ac si dicat: Non solum autem  bestiales eorum doctrina reficientur, sed et spirituales uiri, super eorum doctrinam fundati, auctoritati eorum innitentur. Et super eos habitantes, dabunt uoces disputationis de negotiis ecclesiasticis. uoces dico non discordantes a predicatoribus, sed prodeuntes de medio petrarum, id est de concordia predicatorum, qui erunt petre super quas ipsi fundabuntur.

uel sic uersus iste legitur: Dixi quod bestie agri potabunt, et onagri exspectabunt, et super ea, id est preterea, etiam uolucres celi, id est illi de bestiis et onagris qui erunt leues ad omnia illicita et instabiles ad modum uolucrum celi, que magis sunt uage quam terrestres uolucres, habitabunt, id est fient habitabiles, scilicet stabiles et in bono constantes, per doctrinam montium. Et non solum hoc, sed et docti  facti dabunt aliis indoctis uoces predicationis non discordantes a suis predicatoribus, sed procedentes de medio petrarum, id est de concordia suorum predicatorum. Dixi: Qui emittis fontes in conuallibus, id est in predicatoribus, tu dico rigans montes de superioribus suis, id est rigans ipsos predicatores de doctrina superiorum apostolorum scilicet. Dixi quod bestie et onagri aquas doctrine potabunt, et per hoc terra Dei cultibilis efficientur, existentes mare prius. Et terra illa satiabitur, id est satianter et ample replebitur, de fructu operum tuorum, id est bonorum. Quod est dicere: Copiose dabit bona opera. Cum dicit, tuorum; idem est ac si diceret bonorum. Nam omne bonum opus ex Deo est. Dico quod terra satiabitur,  terra dico producens fenum iumentis, id est proferens carnalem escam predicatoribus, dictis iumentis, eo quod subditos iuuent et sustentent, ad similitudinem iumentorum. Quod est dicere: Ipsa plebs subdita, predicatoribus sumptus ciborum suggeret, iuxta quod Dominus dicit: »Dignus est operarius mercede sua .« Et in lege Moysi. »Non alligabis os boui trituranti .« Et Apostolus. »Si nos uobis spiritualia seminauimus, magnum est si uestra carnalia metamus? .« Et producens illa terra fundata subdita herbam seruituti hominum, id est ad opus seruitutis hominum: scilicet seruorum hominum, ad opus scilicet predicatorum. Hoc autem idem est quod et producens fenum iumentis; sed aliud notat per seruitutem  quam per iumenta, scilicet seruos eos esse subditorum, in doctrine administratione. Possent quippe iumenta intelligi, id est auditores, ut non intelligerentur esse serui. Seruitutem autem eos per emphasim dicit, ut humiliet eos ne de prelatione sua superbiant. Unde Apostolus: »Nos autem dico seruos uestros per Iesum .« Fenum et herba carnales esse dicuntur, eo quod ad modum feni et herbe transitorii sunt. Dico quod terra erit producens fenum, et ad hoc supra 410 dicta terra fenum predicatoribus producet, ut educat, id est extrahat panem doctrine de terra prefata, qui prelati uere terra dicuntur, eo quod subditos fruge doctrine sue pascant, sicut terra frugibus suis homines pascit. Et est ac si dicat: Ideo subditi carnales suggerent  cibos, ut ab eis panem doctrine suscipiant. Nisi enim eis suggererent, harum rerum sollicitudine impediti minus predicare possent. Panis eorum doctrina congrue nominatur, eo quod terreno cibo pretiosior sit et robustior, sicut panis omni cibo dignior est.

Et ideo adhuc terra subdita fenum producet, ut uinum a terra prelata susceptum, letificet cor hominis, id est cor terre subdite sese rationabiliter habentis ad similitudinem hominis. Quod est dicere: Ideo prelatis carnalia suppeditabunt, ut per eorum doctrine fidem, celestem gratiam suscipere ualeant, qua eorum cor interius letificetur, que uinum per similitudinem dicitur, quia sicut uinum, dum inebriat cor hominis, alienat a scientia, sic et gratia celestis cor illius quem imbuit, alienat a scientia  seculari. »Sapientia enim huius mundi stultitia est apud Deum ,« ac si dicat: Et ideo adhuc terra subdita fenum producit, ut terra prelata exhilaret faciem interiorem terre subdite, rationem uidelicet anime in oleo, id est in misericordia remissionis peccatorum, que oleum dicitur, eo quod animam nitidificat et hilarem facit, sicut oleum faciem alicuius exteriorem, si eo inungatur, nitidam facit. Quod est ac si dicat: Ideo eis plebs subdita carnalia suggerit ut prelati eam misericorditer, peracta penitentia, a peccatis soluant. »Quecunque enim soluerint super terram, erunt soluta et in celis .« Notandum tamen quod non intentione carnalium, sed ex sola misericordia soluere  debent. Aliter enim solutio non esset. Siue per uinum designatur S. Spiritus septiformis gratia, sine qua nemo saluatur, ut spiritus consilii et fortitudinis, et cetera dona spiritualia. Per oleum autem quod faciem exteriorem nitidificat, accipiuntur alia eiusdem celestis gratie carismata, que exterius nitent, sine quibus potest fieri saluatio, ut gratia curationum et miraculorum, et spiritus prophetie, et cetera huiusmodi, et non solum terra prelata faciem terre subdite exhilaret in oleo; sed et panis uiuus qui de celo descendit , sacramentum, scilicet Dominici corporis a terra prelata datum, confirmet in omni perfectione cor, id est animam hominis uniuscuiusque digne suscipientis. Unde idem Dominus: »Qui manducat hunc panem, digne  scilicet, uiuet in eternum in anima .« Dico quod subditi producent fenum prelatis, ut ab ipsis pane, uino et oleo satientur, et ita erit:

Saturabuntur quidem his diuitiis per prelatos, non solum Iudei, sed et ligna campi, id est fideles ex gentibus, qui prius fuerunt non ligna horti, que dulces fructus proferunt; sed ligna campi, id est generantes acerbos fructus malorum operum, ad similitudinem arborum campi incultarum, que fructus acerbos proferunt. Non solum autem ignobiles ex gentibus saturabuntur, sed et cedri Libani, id est cedri candoris, principes scilicet sublimes in candore secularis prosperitatis, ad modum cedrorum, que sublimes arbores sunt. Et non qualescunque cedri Libani; sed ille cedri quas plantauit, id est  quas Deus in fide et in ipsis diuitiis plantabit, et ad utilitatem suorum plantabit. Illic enim, id est in cedris illis nidificabunt passeres, id est solatium et sustentaculum habebunt fideles monachi et clerici, quia a consortio mundanorum segregati erunt ad similitudinem passerum, qui a ceteris auibus segregantur. In sustentaculo namque facultatis fidelium principum pauperes Christi sustentantur. Et bene ponit nidificabunt: sicut enim uolucris ad tempus nidum habitat, sic et ipsi eorum principum terrenum auxilium ad horam expetent, non in eo in eternum sperabunt. »Maledictus enim homo qui confidit in homine, et ponit carnem brachium suum et a Domino recedit cor eius .« Sequitur. Herodii  domus 411 dux est, id est erit eorum. Herodius autem auis est adeo fortis ut etiam aquilam uincat et interficiat, que auis in cauernis petrarum habitat. Per petram ergo, ut iam sepe indicatum est, Christus conuenienter accipitur: per Herodium uero spirituales uiri, quos superius passeres dixit, qui cum hic diabolum in magna parte superent, cum eius suggestionibus repugnant; in futuro ex toto sic eum interficient meritis suis ut nec in eis habeat suggestionis licentiam. Qui diabolus per aquilam intelligitur, que uolucris rapax est, eo quod ipse sibi rapere fideles intendat.

Horum itaque fidelium firmissima petra Christus domus est refugii, ab huius uite peregrinatione, eos ad patriam celestem per completionem preceptorum  suorum reducens. Dicuntur etiam iidem fideles cerui quos iam passeres et herodios diximus, quia sicut cerui serpentis uenena consumunt, et cum a canibus insequuntur, spineta summa agilitate et sine impedimento transiliunt, et ad excelsos montes refugiunt, sic et ipsi uiri fideles uitiorum in se et in aliis uenena consumunt, et cum eis diabolicarum suggestionum spineta occurrunt, ea sue sanctitatis agilitate illesi transiliunt, et ad sublimia Christi et ardua precepta complenda refugiunt, que propter sui excellentiam montibus comparantur, eo quod nimis al a sint et a solis perfectis completa; sicut uirginitas, mundi contemptus, et cetera huiusmodi. Littera uero sic adaptatur: Dico quod passeres in cedris nidificabunt, scilicet in facultate fidelium principum ad tempus  terrenum sustentaculum habebunt; dum autem in hoc nido erunt, ad supercelestem domum omni desiderio suspirabunt. Ad quam quia per se uenire non possent, Christus existens domus herodii, id est existens ipsis domus refugii in hac uita, qui sunt herodius, erit dux eorum, id est ducet eos ad patriam ex hoc nido, in quo ad tempus habitabunt in hoc mundo. Exponit autem per quid eos ducet, hoc modo scilicet erit dux eorum, quia ceruis, id est eisdem fidelibus, erunt excelsi montes, id est ardua precepta refugium. Quod est dicere: Per arduorum preceptorum completionem, eos ad patriam ducet, que hic eis erunt ab instantibus suggestionibus refugium. Quoniam ergo dixerat eum ducem esse ceruorum et refugium, ne quis eum dubitaret esse  refugium illorum, qui nec cerui, nec passeres dici possunt, cum adhuc in mundana sollicitudine degentes, frequentibus peccatis inuoluantur, ad similitudinem herinaciorum qui multis spinis circumdantur, addit: Non solum cerui refugium habebunt, sed et petra, id est Christus, erit refugium herinaciis, id est illis mundanis qui sunt comparabiles herinaciis. Erit quidem eis refugium per completionem minorum preceptorum, et si non possint pertingere ad sublimia mandata Dei que non ideo dicuntur precepta ut ex necessitate Deus ea precipiat compleri. Unde Apostolus dicit: »De uirginibus preceptum Domini non habeo, consilium autem do .« Dico quod cerui  et herinacii refugium habent, qui omnes filii sunt Ecclesie. Et necesse quidem erit Ecclesiam totam refugium habere. Deus enim fecit lunam excursuram in tempora, id est faciet Ecclesiam suam lune comparabilem, et hoc non in eternum, sed duraturam in similitudine lune, quandiu tempora hec seculalaria durabunt. Quod est dicere: Faciet eam talis nature ut possit crescere in uirtutibus, et deficere ad modum lune crescentis et decrescentis.

Notandum tamen quod non habent ex Deo quod deficiunt fideles; sed solummodo eos tales fecit, ut crescere possint et decrescere. Exponit autem quando deficient sic, dico quoniam Ecclesia defectibilis erit ut luna, et tunc quidem deficiet quando sol iustitie Christus eis occidet, gratie sue splendorem ab eis  auferendo. Et sol ille non occidet absque ratione; sed cognouit, id est cognoscet occasum suum, scilicet cognoscet causam, quare in eis occidendum sit. 412 Pro malis quippe meritis eorum, in eis occidet. Facit autem apostropham ad Deum ex affectione nimia sic. Dico, o sol iustitie, Christe, quoniam in Ecclesie quibusdam filiis occides, et occidendo in eis posuisti, id est pones tenebras peccatorum. Quod est dicere: Subtrahendo ab eis lucem gratie tue, permittes in eis contingere tenebras peccatorum, et sic facta est, id est sic fiet in eis nox, id est, excecatio, ut in peccatis existendo, magis adhuc sordescant . Hoc autem dicit ad gratie Dei commendationem, ut eam magis optemus cum sine ipsa nil boni facere possimus. Dico quod fiet in eis  nox excecationis, et in ipsa nocte, id est quandiu in eis nox excecationis erit, pertransibunt in eos eundo de tentatione in tentationem omnes bestie silue, scilicet maligni spiritus crudeles et irrationabiles ad modum bestiarum; qui solent habitare in silua, id est in gentibus que inculte sunt ut silue. Non solum autem maiores bestie, id est prelati maligni spiritus pertransibunt, sed etiam catuli leonum, id est minores et subditi, dicti catuli, eo quod maioribus subditi sunt; sicut leonibus catuli pertransibunt in eos, per tentationes, rugientes, id est feroces ad modum catulorum, quorum ferocitas per rugitum ostenditur. Et ad hoc in eos pertransibunt ut ipsos rapiant per consensum, et quia non poterunt eos rapere, nisi Domino permittente, sic pertransibunt ut priusquam  eos rapiant, querant a Deo non uoce sed affectione, ipsos escam sibi, id est querant a Deo licentiam eos deuorandi, sicut esca que deuoratur. Esca enim eorum nulla alia est, nisi ut fideles per consensum et opera mala deuorent. Unde de Iob legitur: »Quem Satan petiit ut tentaret, et data est ei potestas a Domino in facultatem et in carnem eius .«

Postquam ostendit qualiter Ecclesia deficiat, Sole iustitie ipsi occidente, ostendit qualiter augmentetur sole eodem sibi oriente sic: Dico quod Sol Christus quibusdam Ecclesie filiis occidet, et sic erit in eis nox, et pertransibunt omnes bestie silue. Postea uero ortus est sol. Id est orietur eis Sol iustitie, Christus, reddendo eis lucem gratie, et  oriente Sole congregati sunt, id est congregabuntur, catuli scilicet eos dimittent, et in cubilibus suis collocabuntur, id est non solum eos dimittent; sed etiam a tentatione cessabunt. Quod est dicere: Adueniente luce gratie spiritualis, dimittent eos spiritus maligni, et sic quod ulterius a tentatione cessabunt. Dictum est a similitudine luporum et leonum, qui nocte siluis egredientes, ad predandum disperguntur, oriente uero sole, et frequentiam hominum timentes, ad siluas congregantur, et in cubilibus suis collocantur, et tota die a predatione cessant. Dico quod Sole oriente dimittent eos demones, et amplius ab eorum tentatione cessabunt. Et tunc exibit homo quisque dimissus ad opus suum, id est ex bona uoluntate, quam interius habebit, unusquisque  fidelis factus homo, id est rationalis, qui prius occidente sibi sole erat bestialis, ibit, id est promouebitur exterius ad bonum opus quod erit eius, non diaboli. Et non semel exibit ad opus suum; sed exibit ad operationem suam, id est promouebitur ad frequens opus bonum. Frequens opus quippe operationem dicimus. Dico ad operationem exibit, operationem, inquam, duraturam usque ad finem uite, qui per uesperam accipitur, eo quod sit finis diei. Possunt etiam isti uersus sic exponi. Dico quod montes erunt refugium ceruis, et petra herinaciis, et necesse est eos utrosque habere refugium. Deus enim fecit lunam, id est faciet Ecclesiam suam defectibilem, et crescentem ad modum lune, ut in superiori sententia expositum est. Lunam dico excursuram in  tempora, id est que tandiu erit quandiu hec tempora durabunt. Et per hec Ecclesia constituetur, quia sol iustitie Christus cognouit occasum suum, id est cognoscet mortem, scilicet morietur, et per mortem eius luna, id est Ecclesia, constituetur. Exponit autem per quid sol ueniet ad occasum, faciens apostropham ad ipsum solem congrua ratione, sic: Dico, o Sol iustitie, quoniam uenies ad occasum, et ecce 413 quomodo ad occasum uenies. Nam posuisti tenebras, subaudis in Iudeis, id est subtrahens illis gratiam tuam, permittes in eis esse tenebras excecationis pro malis meritis eorum, et sic facta est nox, id est fiet mors illa. Quod est dicere: Excecabuntur per subtractionem gratie, et sic te dabunt in mortem. Et in ipsa nocte, id est in tempore ipsius mortis  pertransibunt diuersis tentationibus in apostolos omnes bestie silue, id est maligni spiritus uolentes eos reuocare a spe resurrectionis tue, o Christe, et exstinguere nominis tui memoriam. In tempore quippe passionis precipue nisi sunt demones apostolos seducere, occasione mortis Christi, quando fecerunt Petrum eum negare, et post Thomam de resurrectione eius dubitare, et etiam quosdam alios qui dixerunt: Nos putabamus quod hic redempturus esset Isrel .

Unde Dominus circa passionis tempus Petro dixisse legitur: »Simon, ecce Satanas expetiuit uos ut cribaret sicut triticum. Ego autem rogaui pro te, et tu aliquando conuersus confirma fratres tuos  .« Et non solum maiores bestie silue pertransibunt in apostolos, sed et catuli leonum, id est minores, rugientes, id est feroces, pertransibunt, ut rapiant eos per consensum; sic tamen ut prius querant eos a Deo escam sibi. Hoc autem in hac sententia ut in superiori exposui. Dico quod sol cognoscet occasum, et in morte eius pertransibunt omnes bestie silue, post autem ortus est sol, id est orietur. Idem Sol iustitie resurgendo. Et tunc congregati sunt, id est congregabuntur maligni spiritus, scilicet dimittent apostolos, et non sic, ut post in eos pertranseant, sed et collocabuntur in cubilibus suis, id est ulterius a tentatione cessabunt, et est hoc dictum ab eadem similitudine, que superius in alia sententia exposita est. Et tunc  unusquisque apostolorum, qui prius erat bestialis desperando de resurrectione Solis, factus homo rationalis credendo resurrectionem exibit ad opus suum et ad operationem suam duraturam usque ad uesperam. Hic autem uersus sic in hac sententia exponitur, ut in superiori est expositus. Horum autem quinque uersuum quatuor et dimidius sic aliter exponuntur. Dico quod permittes poni tenebras excecationis in Iudeis, et sic per hoc fiet nox, id est fient obscuri et obcecati, ut ex toto ratione careant. Ac si dicat: Aliter non excecabuntur, nisi te eos pro malis meritis eorum per gratie subtractionem excecante ut te dent in mortem. Non solum autem ipsi Iudei excecabuntur, sed et in ipsa nocte, id est in huiusmodi excecatione existentes  omnes bestie silue, id est omnes gentiles feroces et indomiti ut bestie silue pertransibunt in Ecclesiam primitiuam eundo de persecutione in persecutionem, ac si diceret: Quoniam gentibus predicatores Christi mortem et resurrectionem annuntiabunt, ipse gentes excecate, et acquiescere nolentes, concitabuntur aduersus eos in plurimis persecutionibus. Non solum autem pertransibunt in eos maiores et prelati, sed et catuli leonum, id est minores et subditi rugientes, id est, feroces pertransibunt in eos tribulationibus, ad hoc ut eos rapiant, id est, incorporent. Et quoniam hoc nequit effici, nisi Domino permittente, sic pertransibunt, ut querant eos a Deo escam sibi, scilicet non uoce, sed ipso desiderio eos incorporandi. Querant a Deo eos habere escam, id  est, ut possint eos incorporare ad similitudinem esce, que incorporatur. Ipsum quippe male uoluntatis eorum meritum a Deo exigent, ut permittat ipsos eorum fieri incorporatores, et incorporando magis efficiantur peccantes. Postea uero tandem ortus est sol, id est orietur in eis Sol iustitie secundum illuminationem gratie, et congregati sunt, id est congregabuntur in unitate fidei prius per errorum diuersitatem existentes diuisi, et sic collocabuntur in cubilibus suis interioribus, scilicet cum prius uecordes et extra rationes suas fuerint; tandem in fide congregati in rationibus suis uersabuntur 414 que cubilia sunt animarum suarum in quibus uersantur.

Postquam uero in cubilibus collocabuntur unusquisque predicator existens homo rationabilis, exibit  ad opus suum, et ad operationem suam, scilicet cum prius predicatores non audeant palam opus predicationis exercere, exibunt ad opus suum, id est manifeste exercebunt opus bonum, et non semel, sed ad operationem suam duraturam usque ad uesperam, id est usque ad finem mundi; in quo tanta iterum erit ab Antichristo et eius ministris in fideles persecutio ut uix aliquis palam audeat bene operari. Ostensa multiplici operum Dei magnificentia, horum operum contuitu in eius laudem prorumpit sic: Ergo quoniam omnia que superius ostendi, mirabiliter operaberis, quam magnificata sunt, id est erunt, opera tua, Domine! Et uere magnificata. Omnia enim opera tua fecisti in sapientia, id est omnia operaberis  sapienter. Et ecce hoc quod mirabiliter operaberis. Terra, id est plebs Iudaica Dei terra iam per predicatores exculta; impleta est, id est implebitur possessione tua in fine mundi quando reliquie Isrel salue fient . Quod est dicere: Plenarie Iudaicum populum tue possessioni adiunges per uoluntariam subiectionem, et non solum populum Iudaicum possidebis, sed etiam prius hoc mare quod circumquaque terrarum presens est; mare, inquam, magnum, id est profundum in amaritudine sua, et spatiosum, id est amplum et latum, ubique terrarum diffusum; spatiosum, inquam, manibus, id est operibus predicationis, scilicet in quo cum sit spatiosum satis, habebunt predicatores ad operandum, erit plenum possessione tua. Quod est dicere: Non  solum populus Iudaicus possessio Dei erit circa finem mundi, sed prius in tempore plenitudinis gentium populus qui dicitur hic, eo quod tantus est quod ubique terrarum possit demonstrari, et qui mare dicitur, eo quod ad modum maris instabilis sit et amarus, plenarie et uoluntarie Dei possessio efficietur. Dico quod mare spatiosum est manibus, predicatorum exercendis. Et necesse quidem est ut ibi manus eorum exerceantur. Illic enim, id est in illo mari, in gentili populo, sunt reptilia, quorum non est numerus, id est sunt multi maligni spiritus, qui reptilia dicuntur, eo quod per occultas tentationes cordibus illius populi gentilis irrepunt, ad similitudinem reptilium latenter repentium. Exponit autem hec reptilia per partes sic: Dico quod  illic sunt reptilia, scilicet animalia sunt illic pusilla cum magnis, id est maligni spiritus et magni et parui, prelati scilicet et subditi. Cum dicit animalia, idem est ac si poneret bestie, ut superius. Bestias enim usualiter dicimus animalia. Dicunt autem Hieronymus et Augustinus, demones noctis et angelos lucis animalia. Insuper etiam angelos habere corpora etherea. Demones autem eria. Utrum autem naturaliter habeant, an ad tempus corpora sumant, indefinitum est.

Dico quoniam in mare sunt animalia pusilla et magna, et quamuis hoc sit, tamen illic pertransibunt naues, scilicet in illo mari pertransibunt predicatores, non impediendi ab his animalibus. Quod est dicere: Non poterunt hec animalia predicatores impedire  et retinere in illo mari, quin mare illud ex toto transeant et superent, deuehentes multos quos ibi capient usque ad eterne uite portum, ad similitudinem nauium que in medio mari a fluctibus non submerguntur, sed nautas illesos usque ad litus deuehunt. Possunt autem hi duo uersus et dimidius sic aliter exponi: Dico quod ualde magnificata erunt opera tua, que in sapientia facies. Et ecce hoc in sapientia operaberis, quod terra, id est Ecclesia Dei terra cultibilis impleta erit possessione tua, id est, innocentia et ceteris uirtutibus, que erunt possessio tua, scilicet que in eis reges et excoles per gratiam, sicut aliquis possessionem: Dico quod Ecclesia terra tua impleta erit possessione tua.  415 Hoc autem mare quod ubique presens est magnum, id est in amaritudine profundum et spatiosum amplum et latum, impletum est manibus, id est spiritibus infernalibus, qui Manes uocantur, eo quod infernalia Manes dicere consueuimus. Quod est dicere: Infidelium populus pre nimietate amaritudinis sue magnum mare dictus, malignis spiritibus quibus obedit est plenus. Et illic quoque sunt reptilia quorum non est numerus, id est in illo populo sunt innumerabiles occulte tentationes, que reptilia dicuntur, eo quod ad similitudinem reptilium latenter humanis cordibus irrepunt. Et illic quoque sunt animalia bruta pusilla cum magnis, scilicet ibi sunt homines bestiales, rudes et stolidi, pusilli, scilicet et magni, id est nobiles et ignobiles in omnia, et Manes  uidelicet, et reptilia et animalia ad modum fluctuum fideles per mare ad portum uite transeuntes, persecutionibus immergere et in mari retinere nitentur, sed tamen illic nares pertransibunt, id est per illud mare transibunt fideles et sancti usque ad portum uite, dicti naues eo quod a tribulationum impetu non superantur, sicut naues per mare transeuntes a procellis fluctuum non immerguntur. Et in hoc mari quoque est draco iste, de quo omnibus notum est, scilicet princeps diabolus, qui dicitur iste eo quod omnibus per famam notus sit. O Deus, quem draconem in mari formasti ad illudendum ei a fidelibus, scilicet formose et pulchre disposuisti, ut in illo mari esset draco qui nitetur decipere sanctos et illudetur ab eis, cum non poterit in eis tentatio  ipsius locum habere, ad similitudinem lupi qui plerumque, cum putet se mox posse tenere agnum, ab eo illuditur, dum morsus eius illesus euadit. Et bene quidem dicit, formasti. Formosum enim est et ualde pulchrum, et ad Dei magnificentiam spectans, quod draco a fidelibus illuditur. Dico quod terra Dei, Ecclesia scilicet, impletur possessione tua, o Deus, et quod in mari sunt animalia et reptilia, et draco, et omnia hec exspectant a te ut des illis escam, id est refectionem, bonis quidem uirtutes et bona opera, unde reficiantur; malis autem licentiam persequendi bonos et incorporandi, et hoc in tempore a te disposito. Ac si dicat: Neque terra tua Ecclesia poterit habere escam uirtutum et operum bonorum, neque reptilia et animalia poterunt habere refectionem incorporandi  bonos et persequendi, nisi in tempore illo, in quo dispones omnibus escam dare, unicuique pro modo suo. Dico quod omnia exspectant a te escam, dante uero te illis escam, scilicet reptilibus et ceteris animalibus colligent fideles. Quod est dicere: Postquam eis dabis licentiam deuorandi bonos persequendo et incorporando, colligent eos, quosdam persecutionibus interficiendo, quosdam autem incorporando. Et te aperiente manum largitatis tue, ut des terre tue Ecclesie escam uirtutum; omnia membra ipsius terre implebuntur bonitate, scilicet innocentia et ceteris uirtutibus.

Hoc autem totum spectat ad magnificentiam diuine potentie. Dico quod manum te aperiente omnia implebuntur bonitate. Postea autem te auertente a quibusdam fidelibus Ecclesie, faciem, id est gratiam  tuam turbabuntur interius ab illicitis suggestionibus, et a uitiis eis preualentibus. Notandum uero quod quoties Deus suos sic permittit turbari, aut pro aliquibus eorum malis meritis eos ut pereant dimittit, aut pro ipsorum utilitate eos ad tempus turbari sinit, ut iterum penitentes humiliores fiant, et aliis peccantibus parcere sciant. Cuius rei gratia Petrum permisit se negare, ne uidelicet insolesceret de prelationis sue sublimitate, et in cunctos sibi subditos peccantes sciret mitius agere. Dico quod auertes faciem tuam ab eis et turbabuntur. Postea quidem auferes per immissionem gratie tue spiritum eorum, scilicet superbie, qui non erit tuus, sed eorum, et deficient ab illo spiritu ex toto. Et ut ex toto a superbia  deficiant, reuertentur in puluerem suum, id est facies eos reuerti ad considerationem pulueris sui, scilicet considerabunt 416 quod in nouissimis ad puluerem putrescendo reuertentur; et hac consideratione humiliabuntur, iuxta illud Salomonis: »Memorare nouissima tua, et in eternum non peccabis .« Et Dominus ad Adam dixit: »Terra es et in terram ibis .« Dico quod auferes spiritum eorum, et emittes, id est ex unitate ineffabilis nature tue mittes in eos, non localiter quidem, sed spiritaliter, S. Spiritum tuum, et per illum Spiritum creabuntur, id est in uirtutibus recreabuntur, et per recreationem illam renouabis in innocentia faciem terre tue Ecclesie interiorem, que prius inueterabatur per peccandi consensum.  Quod est dicere: Renouabis per restitutionem innocentie rationem anime eorum, que dicitur facies, eo quod per rationem anima consideratur. Facit autem exhortationem ad ipsos qui renouabuntur, ut Deum de renouatione sui glorificent, ipsi omnia bona attribuendo que in eis operatur.

Inde namque Deus letabitur. Dico quod Deus emittet spiritum suum in uos, o fideles, et creabit et renouabit uos, et ideo gloria Domini a uobis exhibita bene uiuendo, et ipsi omnia bona que in uobis erunt ascribendo, sit durans usque in seculum futurum. Quod est dicere: Glorificate eum bona uita uestra, et ascribendo ipsi omnia bona que in uobis sunt, et usque in seculum de generatione in generationem per successionem. Dominus enim letabitur  in operibus bonis suis, id est sibi ascriptis. Quod est dicere: Inde Dominus letabitur, si hoc modo eum glorificaueritis, ut opera bona que in uobis operatur, non uobis, sed ipsi ascribatis. Exponit autem ipsa opera cum addit. Dominus, inquam, qui respicit terram, etc., quod in sequentibus exponetur. Potest quoque sic aliter legi, ab illo loco ubi dicit: aperiente te, etc., dico dante te illis animalibus et reptilibus escam colligent, et aperiente te manum largitatis tue circa finem mundi, omnia, id est omnes qui erunt in terra, scilicet in plebe Iudaica implebuntur bonitate fidei, omniumque uirtutum, quando eis Elias et Enoch predicabunt. Auertente autem postea te faciem, id est gratiam tuam non re, sed pro reputatione  hominum turbabuntur a persecutionibus Antichristi. Quod est dicere: Postquam omnes ad fidem conuenerint, uideberis ab eis gratiam tuam auertere, cum permittes Antichristum in eorum carne dominari. Et sic turbabuntur in corpore, non in anima. Et tunc auferes spiritum eorum, id est permittes auferri per tribulationes animas eorum. Et sic dico auferri spiritum, quod deficient ab hac uita morte corporea, non solum morientur, sed et reuertentur in puluerem putrescendo. Puluerem dico suum, scilicet de quo facti a Deo in Adam fuerunt. Legitur enim homo de limo terre fuisse creatus . Postquam ergo deficient ab hac uita et in puluerem reuertentur, tandem in die iudicii emittes Spiritum sanctum tuum, et eius cooperatione una patre et te cooperante creabuntur,  id est recreabuntur resurgendo, et renouabis faciem, id est formam, terre ad litteram. Et bene dicit renouandam esse faciem terre. Terra quippe et er et elementa, que ad usus nostros transmutabilia sunt, immutabilia fient et formosa et noua. Unde legitur: »Ecce noua facio omnia .« Hoc autem quod faciem terre renouabis, ad magnificentiam Dei pertinet. Et inde quod facies terre renouabitur, et fideles recreabuntur, erit gloria Domini duratura usque in seculum, id est usque in eternum, et concedo quidem ut sit gloria Domini in seculum, scilicet ut Dominus glorificetur per glorificationem suorum in eternum. In hoc autem nobis exemplum tribuit Deum glorificandi.

Et tunc quando fideles glorificabuntur et recreabuntur,  letabitur Dominus Christus in operibus suis, id est in magnificatione bonorum que hic in suis operatur, qui tunc efficient ut tunc ipsi glorificentur. Quod est dicere: Tunc apparebit per premium glorificationis eorum, quia Dominus letatur in bonis operibus, que ipse in eis operatur. Repetit autem breuiter ad commendationem magnificentie eius partem illorum operum sic. Dominus, inquam, letabitur, id est apparebit per 417 effectum premii, quia Dominus de bonis operibus suorum letatur. Dominus, dico qui hic respicit, respectu gratie terram, id est terrenos illuminando interius per fidem. Et facit eam tremere, de peccatis penitendo. Et non solum qui subditos respicit; sed et qui tangit interius per increpationem montes, id  est principes, et fumigant, id est fumum emittunt, lacrymosam uidelicet compunctionem, que oculos exteriores ad similitudinem fumi ad fletum cogit. Ideoque fumus dicitur; uel sic. Tunc quando fideles recreabuntur, letabitur Dominus in operibus suis, scilicet placebit ei quod nichil inueniet in eis, nisi opera sua, scilicet opera bona. Non enim inueniet in eis mala opera, propter que dicat: »Penitet me fecisse eos .« Dominus, inquam, qui hic respicit terram, etc. Hoc non mutatur, et ad magnificentiam Dei pertinet. Ostensis magnificis operibus Dei, ut nos sui exemplo ad cantandum inuitet, se cantaturum Domino promittit sic: Ostendi magnifica opera Dei, scilicet quod hic facit terram tremere, et montes fumigare, et in futuro suos recreabit,  et faciem terre renouabit. Et quia sic magnificus est ut in futuro merear ab eo glorificari, cantabo Domino, id est bene operabor ad honorem Domini, quod erit ipsi canticum. Cantabo, inquam, et hoc in hac uita mea presenti; et hoc non ad horam, sed psallam Deo meo quandiu sum, id est bene operabor ad honorem Dei mei, quandiu hic uiuam. Nam »qui perseuerauerit usque in finem, hic saluus erit .« Dico psallam, et per hoc iucundum erit ei eloquium meum, id est iucunda erit ei laus eloquii oris mei, quod aliter non esset. »Non est enim speciosa laus in ore peccatoris .« Et hoc quidem oro ut iucundum sit ei eloquium meum. Ego uero delectabor in Domino, ac si dicat:  Peccatores delectantur in mans operibus. Ego uero qui propheta sum, cuius auctoritas et exemplum sequendum est, delectabor in laude, et in bonis operibus que ad Dominum pertinent, delectabor, inquam. Ac si dicat: Cum delectatione bene operabor. Per hoc autem nos instruit cum delectatione bene operari. Orat autem pro nos delectantibus in Domino sic: dico quoniam ego delectabor in Domino: et ut peccatores possint in Domino delectari, peccatores quantum ad se qui uidelicet in se mala operantur, deficiant a terra, id est a delectatione terrenitatis, et illi qui sunt iniqui, quantum ad alios, inique scilicet agentes in proximos, deficiant ut non sint iniqui. Tu uero, anima mea, benedic Domino, bona affectione contuitu operum eius magnificorum,  que superius dicta sunt.



IN PSALMUM CIu.

Titulus centesimi quarti. Alleluia. Quod est dicere: Laudate Dominum. Alleluia quippe interpretatur laudate, id uero est quoddam nomen Dei apud Hebreos. Inde alleluia est dicere: Laudate Deum. Et congrue quidem psalmus iste, Laudate Deum intitulatur. Propheta nempe ad plenitudinis tempus extendens se consideratione fideles ex Iudeis credituros adhortatur ad laudandum Deum confessione peccatorum suorum, et bene etiam cogitando et bene operando, et mirabilia eius gentibus annuntiando, et hoc quoque contuitu, quoniam illud quod Abrahe et Isaac et Iacob promisit, scilicet daturum se semini eius terram Chanaan, et ad  litteram et significatiue compleuit, et adhuc ex toto complebit. Enuntiat quoque que beneficia patribus contulit. Et quomodo terram Chanaan eis dedit, ut magis fideles Iudeos quibus hic agit, contuitu illorum beneficiorum ad Dei laudem incitet.

Confitemini Domino et inuocate, etc. Constructio quidem incipit a sexto uersu, qui talis est: Semen Abraham, etc. Quod sic adaptatur: uos semen Abraham secundum carnem Iudei, scilicet et non omnibus dico qui sunt semen Abraham, sed serui eius, Domini scilicet qui serui Domini Iesu esse non renuitis. Et quia quidam gentiles fuerunt de semine Ismel filii Abraham, qui ad fidem iam uenerunt, et serui Christi facti sunt, addit: 418 uos dico qui estis filii Iacob patriarche secundum carnem, et  non dico de infidelibus filiis Iacob; sed uos qui estis electi eius Domini, scilicet quos elegit uocando ad fidem. Confitemini Domino Christo peccata uestra; que confessio erit Domini, et confitendo inuocate nomen eius, id est inuocate eum in considerationem nominis eius, quod est Dominus. Quod est dicere: Considerate quia Dominus omnium est, et hac consideratione interius uocate eum bona deuotione orantes, ut uestri sit inhabitator, secundum inoperantem gratiam, et sic annuntiate inter gentes, id est in plenitudine gentium ad laudem Domini opera eius facta, et in ueteri et in nouo populo. Quia uero non sufficeret ut post confessionem et inuocationem statim annuntiarent opera Domini,  addit: Priusquam eius opera annuntietis, cantate ei Domino, bene de eo cogitando, et psallite ei, bene operando; et hoc ordine tandem ad narrandum mirabilia Domini facti idonei, narrate omnia mirabilia eius, et in ueteri et in nouo populo facta, scilicet que de uirgine natus est, et mundum morte sua redemit, et cetera eius mirabilia, uel sic: Narrate omnia mirabilia que in uobis sunt esse eius, non ex uobis, scilicet hoc quod mirabiles estis in confitendo et cantando et psallendo, non uobis, sed illi ascribite. Et cum cantaueritis et psalleritis, nolite hac solum intentione hoc facere, ut uos inde tantummodo laudemini, sed laudamini in nomine sancto eius laudato, scilicet sic uelitis laudari ut et nomen sanctum eius in consideratione uestre sanctitatis  ab aliis laudetur. Unde Dominus: »Luceat lux uestra coram hominibus, ut uideant opera uestra bona, et glorificent Patrem uestrum, qui in celis est .« Et nolite inuiti et ex tristitia psallere sicut plures in priori populo, sed psallendo letetur cor uestrum, uestrum dico querentium Dominum, id est optantium non humanum fauorem, sed Dominum tandem in futuro habere remuneratorem. Et querite affectione et oratione et operatione Dominum habere remuneratorem in futuro, et non horarie querite, sed in hoc querendo confirmamini, scilicet constantes sitis et confirmati, in hac questione dico querite habere Dominum in futuro remuneratorem. Et hic etiam rationis uestre consideratione querite semper faciem, id est cognitionem eius, scilicet ut  diuine sublimitatis eius notitiam habeatis, et sic erga eum caritate uehementius ardeatis. Et, uos idiote, quorum ratio ad querendam eius faciem non est sufficiens, saltem ut materiam eum laudandi habeatis, mementote mirabilium eius que fecit, scilicet natiuitatis de uirgine, resurrectionis ex morte, et ceterorum que in nouo et in ueteri populo operatus est.

Dico mementote mirabilium, scilicet mementote prodigia eius, ac si dicat: Illorum, inquam, mirabilium mementote, que non sunt qualiacunque, sed prodigia sunt, id est ualde mirabilia. Et mementote iudicia oris eius, id est precepta eius que ipse iudicat facere, sic ut ea impleatis. Adiungit autem causas quare debeant hec facere sic: Dico confitemini  Domino, et cantate ei et psallite, et mementote mirabilia et iudicia eius. Et hec omnia facere debetis. Ipse enim existens Dominus Deus noster. Ipse dico, qui in prophetis ante locutus est, in propria persona ueniens, memor fuit testamenti sui, id est dicti sui complendi in seculum, quod scilicet complebit semper quandiu seculum hoc durabit. Quod est dicere: Qui uisus est diu promissionis sue fuisse oblitus, tandem memor fuit, ut eam non tantum secundum litteram, sed etiam significatiue compleret. Promisit enim se daturum filiis Abrahe terram Chanaan, quam iam ad litteram olim dedit sub tempore Iosue, dat etiam spiritualibus filiis  Abrahe, fidelibus scilicet saluandis quotidie ex hac uita migrantibus, et assidue usque ad finem mundi in diuersis temporibus dabit uitam eternam, que congrue per terram Chanaan presignata est. Chanaan quippe humilis promissio interpretatur. Unde per Chanaan uita eterna fidelibus promissa accipitur, que per humilitatem adipiscetur. 419 Dico quod memor fuit testamenti, id est uite eterne promisse, quam assidue dabit usque in seculum futurum fidelibus morientibus. Et etiam memor fuit uerbi, id est noue legis, que per uerbum suum data est, scilicet dedit nouam legem quam promisit, que uerbum abbreuiatum dicitur, eo quod in ea breuiter omnia moralia precepta ueteris legis comprehenduntur. Unde propheta: »uerbum consummans  et abbreuians in equitate facit Dominus super terram .« Memor fuit, inquam, uerbi, quod uerbum mandauit esse complendum usque in mille generationes, id est in omnibus generationibus usque ad finem mundi. Per mille quippe, qui numerus est perfectus, competenter omnes generationes accipiuntur. Hoc autem quod interponit in uniuersa terra iudicia eius, positum est ad probationem, quod ipse est Dominus Deus, et sic adaptatur: Dico quoniam ipse est Dominus Deus, et inde comprobatur esse Deus et Dominus, quia in uniuersa terra, tam in Iudeis quam in gentibus, sunt iudicia, id est precepta, eius completa, quod non esset nisi ipse Deus et Dominus esset. Dico quod memor fuit testamenti, quod uidelicet testamentum disposuit ad Abraham, id est promisit  Abrahe. Ideoque non potuit non complere. Et memor fuit iuramenti sui facti ad Isaac, id est firme promissionis ad Isaac facte, quam cum iuramento sui ipsius fecit. Compleuit enim illud iuramentum, et secundum litteram et secundum significationem. Et illud testamentum, id est illam promissionem statuit, id est promisit Iacob patriarche ducens nos in preceptum, id est in completionem precepti sui. Quod est dicere: Illa promissio mystica uite eterne ad Iacob facta, causa est cur Domini preceptum compleamus, ut per hoc ad illam promissionem perueniamus.

Et statuit etiam illud testamentum ad litteram Isrel, id est Iacob ducens nos per illud testamentum completum iam ad litteram in testamentum eternum,  id est in intellectum et spem eterne promissionis, eterne uite, scilicet que fidelibus ex hac uita migrantibus assidue datur. Quod est dicere: Per promissionem ad litteram completam, intelligimus mystice promissionem eternam, que quotidie in fidelibus completur. Exponit igitur ipsam promissionem ad litteram, et qualiter ad litteram completa sit, per totum psalmum usque ad finem. Dico quod statuit Iacob et Abrahe, ita uidelicet dicens per angelorum officium: Tibi Abrahe et Isaac et Iacob dabo terram Chanaan, semini tuo uidelicet dabo ad litteram. Innuit autem propheta eternam promissionem per terram Chanaan prefiguratam, cum ex  parte sua addit. Terram Chanaan dico significantem funiculum hereditatis uestre eterne, a Domino dande, id est significantem mensuram hereditatis uestre. Quod est dicere: O fideles Iudei, terra Chanaan uestris patribus data cum funiculo distributionis, significat eternam beatitudinem uobis promissam, que cum mensura uobis dabitur, ut, cum omnes eamdem beatitudinem sitis habituri, unus tamen alio beatior et gloriosior erit, secundum quod sanctior fuerit, iuxta illud Apostoli: »Sicut stella differt a stella in claritate, sic et resurrectio mortuorum .« Et Dominus in Euangelio, »In domo patris mei mansiones multe sunt .« Dico quoniam filiis Abrahe, Isaac et Iacob promisit terram Chanaan, et ut filii eorum eam  possiderent, non reliquit, id est non dimisit hominem aliquem nocere eis, id est Abrahe, et Isaac sic, scilicet nocere ut interficerentur, et etiam pro eis corripuit reges, ne essent eis nociui, sicut rex Aegypti et rex Gerare leguntur diuinitus correpti fuisse, ne nocerent Abrahe . Dico quod reges corripuit, dicens, scilicet arcana dictione: Nolite tangere, nociue, Christos meos, id est unctos a me oleo spiritualis gratie, et nolite malignari, id est maligne agere in prophetis meis, illi nimirum prophete fuerunt, etsi prophetie libros non ediderunt. Dico quod corripuit pro eis reges tunc, scilicet corripuit, cum essent numero breui, et ut expressius dicam, cum essent paucissimi, et incole, id est aduene cultores 420 eius terre Chanaan, et cum  pertransierunt de gente in gentem Abraham, scilicet et familia eius, et quia possent transire de gente in gentem, in uno regno tamen determinat sic: Et sic dico eos pertransisse de gente in gentem, quod pertransierunt de regno Chaldeorum, ubi Abraham fuit natus, ad populum alterum, scilicet ad populum Chananeorum. Legitur enim Dominus ad Abraham dixisse: »Egredere de terra et de possessione tua, et ueni in terram quam monstrauero tibi, et faciam te crescere in gentem magnam .« Quia nisi Abraham, et Isaac, et Iacob ad generandum filios conseruati essent, eorum filii utpote qui nulli essent, nunquam terra Chanaan possedissent. Et postquam eos transeuntes de gente ad gentem conseruauit, ut Iacob et filii eius in Aegyptum irent, et  inde post in terram Chanaan redirent, uocauit non uoce, sed imperio potentie, famem super terram, id est precepit famem dominari super terram Chanaan, a similitudine illius qui ministrum uocat, ut ei aliquid precipiat: et ut multum fames dominaretur super terram, contriuit, id est conteri permisit omne firmamentum panis, scilicet omnem panem permisit destrui, unde sensualitas humana confirmatur. Ut autem in tempore famis Iacob et filii eius in Aegyptum transituri, haberent patronum, ne fame perirent.

Misit ante eos Ioseph uirum, qui uiriliter se habuit, non consentiens turpiter uxori Putiphar eunuchi Pharaonis. Et hoc modo misit quod uenundatus  est a fratribus Aegyptiis, de libero transiens in seruum, quod equidem mirabilius fuit cum ex seruo dominus Aegypti sit postea factus. Aegyptii uero quibus uenundatus est, humiliauerunt pedes eius in compedibus. Dictum est enim ab uxore Putipharis, cui consentire noluit, illum sibi uiolentiam inferre uoluisse . Qua de causa a ministris Pharaonis captus est et incarceratus, et compedibus uinctus , et ibi ferrum, id est duritia tribulationum pertransiit animam eius, id est anxiauit uitalitatem eius, ad modum ferri corpus pertranseuntis. Ferrum tribulationum dico durans donec ueniret uerbum eius, id est donec ueniret uerbum interpretationis uisionis Pharaonice, et tunc eloquium Domini, scilicet uerbum interpretationis a  Domino ipsi datum inflammauit eum Ioseph, id est comprobauit eum sanctum esse, qui ante adulter dicebatur; a similitudine auri puri, quod inflammatur, id est per flammam purum esse comprobatur, et tunc misit rex Pharao in carcerem, et soluit eum a compedibus, et princeps, inquam, populorum Aegyptiorum, id est rex Pharao misit, et non solum soluit, sed et dimisit eum, id est liberauit de carcere, et postquam uidit eum sapientem uirum, constituit eum dominum domus sue, et principem omnis possessionis sue, ut familiam suam in tempore famis regeret; et ut erudiret principes eius Pharaonis ita, sicut semetipsum uellet ipse Pharao erudiri: et non solum iuuenes principes qui non erant adeo sapientes, sed et senes eius qui sapientes erant, maiorem  prudentiam doceret; quod equidem mirabile fuit, doceri scilicet senes a iuuene, et occasione Ioseph qui in Aegypto dominabatur, intrauit Iacob in Aegyptum cum filiis suis ne fame periret. Ne uero crederetur Iacob Aegypti dominus fuisse, et sic non oportuisse filios suos inde redire, addit: Et Isrel, id est Iacob fuit accola, id est aduena habitator in terra Cham, id est in Aegypto, ubi mansit Cham; et ibi auxit Dominus populum suum uehementer, id est multiplicauit filios Isrel, et firmauit eum populum, id est firmum fecit in possessione et diuitiis super, id est plusquam omnes inimicos eius Aegyptios, qui ei ex inuidia inimicabantur. Ut autem occasione persecutionis Aegyptiorum populus Isrel in terram Chanaan rediret, conuertit cor eorum Aegyptiorum  ab amicitia, ut odirent populum eius, et sic dolum facerent in seruos eius, filios Isrel eorum filios occidentes, et ipsos seruitute opprimentes; et ut de seruitute populus eius eriperetur, misit ad eum liberandum Moysen seruum suum, et Aaron quem elegit 421 in sacerdotem: ipsum, inquam, Aaron sibi ualde charum et familiarem; et in eis, id est Moyse et Aaron posuit uerba, id est precepta sua, uerba dico efficacia signorum suorum, et non qualiumcunque signorum, sed prodigiorum factorum in terra Cham. Nam quia uerba Domini fideliter et intrepide Pharaoni dicebant, prodigia multa operabantur.

Ceterum, quoniam Pharao pro uerbis Domini populum eius dimittere noluit, misit tenebras in Aegyptum,  et tantas quod obscurauit eos Aegyptios, ne unus alium uidere posset . Legitur enim er adeo spissus fuisse, ut palpari posset , et hoc modo non exacerbauit Dominus, id est non permisit Dominus fieri acerbos sermones suos. Nam, nisi talia miracula faceret, sermones eius quos ad Pharaonem habuerunt, acerbi essent Moysi et Aaron; essent quippe causa quare acerbe punirentur. Quoniam autem cessantibus tenebris Aegyptii populum dimittere noluerunt, conuertit aquas eorum in sanguinem ne biberent: et sic occidit pisces eorum. Non solum uero taliter eos puniuit, sed etiam edidit terra eorum ranas, et non solum in campis, sed etiam ut durior esset persecutio, fuerunt rane in penetralibus, id est in secretis thalamis ipsorum regum,  qui cetera impedimenta solent aliquo modo pellere; sed ranas non poterant, et quoniam adhuc populum detinuerunt, dixit non uoce sed imperio potentie sue, et uenit in Aegyptum, cenomyia et ciniphes existens in omnibus finibus eorum, non in parte solummodo. Et etiam posuit, id est fecit pluuias eorum grandinem, ut arbores contunderentur, et posuit ignem fulminum in terra ipsorum comburentem, id est ad hoc ut messes et iumenta et cetera que ibi erant combureret. Dico quod posuit pluuias eorum grandinem, et ipsa grandine percussit uineas eorum et ficulneas eorum, et ut uniuersaliter dicam, grandine illa contriui omne lignum finium eorum, et quoniam adhuc in duritia perseuerauerunt, dixit imperio potentie sue, et uenit in Aegyptum locusta innumorabilis,  et brucus cuius non erat numerus. Et locusta comedit omne fenum in terra eorum, et brucus comedit omnem fructum terre eorum, et post percussit Dominus per angelum percutientem omne primogenitum, tam hominum quam pecudum, in terra eorum, et primitias omnis laboris eorum, id est meliores fruges eorum, siue primogenitum accepit, quantum ad homines tantum, primitias uero laboris, quantum ad pecudes que cum labore nutriuntur. Et postquam primogenitum omnem percussit, eduxit eos de Aegypto cum multo argento et auro Aegyptiorum. Precepit enim Dominus ut quidquid possent auri et argenti a uicinis mutuo sumerent, et clam secum deferrent , et cum eos educeret, non erat aliquis in tribubus eorum infirmus, et tunc Aegyptus que  propter ablationem auri et argenti sui de eorum discessu tristis fuerat, audito hoc quod Pharao cum omni exercitu submersus fuerat, letata est in profectione eorum filiorum Isrel, scilicet letata est ideo quod non reuertebantur, ut terram occuparent: et ideo letata est, quia incubuit timor eorum filiorum Isrel super eos Aegyptios.

Dico quod Deus eduxit eos, et cum per desertum irent, expandit nubem super eos in protectionem eorum, id est ut eos ab estu protegeret, et ignem ad modum columne ut luceret eis per noctem, ne alicubi offenderent, et tunc petierunt escas , et sponte sine labore inquisitionis uenit coturnix innumerabilis, cadens in medio castrorum , et  saturauit eos pane celi, id est manna de celo cadente . Et cum sitirent, dirupit petram per Moysen, et inde fluxerunt aque, et non parue, sed abierunt inde flumina post filios Isrel, et hoc in sicco. Quod ualde mirabile fuit, id est in deserto ubi non esset locus fluminum. Et hec omnia ideo fecit, quoniam memor fuit uerbi sancti sui, id est sancti pacti sui, quod habuit ad Abraham puerum, id est seruum suum, scilicet quod daret filiis eius terram Chanaan, quam aliter non haberent, nisi hec beneficia precessissent, et tandem eduxit populum suum de deserto in exsultatione, et non omnem 422 populum quem de Aegypto eduxit, cum multa eius millia essent in deserto mortua; sed electos suos, id est filios eorum qui de Aegypto educti  sunt, quos ad educendum elegerat, eduxit in letitia; et illis eductis, dedit regiones gentium Chananeorum, scilicet illis mortuis et eiectis, et non dedit illas uacuas, sed ut maius esset beneficium, labores populorum Chananeorum possederunt, fruges scilicet et cetera que cum labore parauerant; et hec omnia beneficia eis ideo contulit, ut custodiant complendo iustificationes eius, id est precepta eius quibus iustificabantur, et non inuite custodiant; sed legem eius, id est precepta eius exquirant cum amore, ut compleant; et per hoc instruit fideles Iudeos de quibus hic agit, quod ipsi contuitu mysticorum beneficiorum, que Deus quotidie in eis operatur, debent iustificationes eius custodire, et legem exquirere.



IN PSALMUM Cu.

 Titulus centesimi quinti. Alleluia. Et hoc eodem modo ut in superiori exponitur, sed diuersa a superiori in hoc psalmo intentio habetur. Nam cum in precedenti psalmo de fidelibus Iudeis egerit, in hoc quidem infideles alloquitur, adhortans ut Deum laudent, peccata confitendo, que ad similitudinem priorum patrum peccantium egerunt; que etiam adhortatur ut enumerent, et confitendo a similibus peccatis cessent, orent quoque Deum ut eos uisitet per Filium, et ut Domini potentias annuntient, et laudes eius faciant, quia per hoc ad beatitudinem attingent. Postquam autem sua suorumque patrum peccata confessi fuerint, pro aliis orare admonet. Hanc autem exhortationem ea intentione facit ut eos ab omnibus peccatis reuocet, et ad fidem adductos pro se  et pro aliis orare instruat.

Confitemini Domino Patri peccata uestra, uos infideles Iudei, et si puro corde confessi fueritis, securi potestis esse de uenia, quoniam bonus est, in sui natura, id est facilis ad condonandum, cui uos admoneo confiteri et non ad horam est bonus, id est misericors, scilicet ideo confitemini, quoniam misericordia eius quam habet in natura, est durans usque in seculum futurum, id est in eternum. Quod est dicere: In eternum misericors est, dico confitemini, et post confessionem peccatorum, quis loquitur potentias Domini, et auditas faciet laudes eius? Preposterus ordo. Prius enim est laudes facere, postea uero potentias loqui, et hoc quod ad maiorem exhortationem  sub interrogatione ponitur, equipollens est, ac si diceret: Post confessionem peccatorum facite laudes eius, id est complete bona opera in quibus ipse laudetur, et quia posset dici ignoramus laudes illas, addit auditas ac si dicat: Quas laudes satis iam per Scripturas audistis. Et postquam laudes eius in uobis feceritis, loquimini aliis annuntiando potentias Domini, scilicet annuntiate ad correctionem aliorum eum potentem esse ad peccata condonandum, et potentem ad bonos remunerandum, potentem quoque ad malos puniendum. Non enim oportet prius aliquem aliis predicare quam in se bona opera complere. Unde Apostolus: »Castigo corpus meum, et in seruitutem redigo, ne, cum aliis predicauerim, ipse reprobus efficiar .«  Et etiam de Iesu legitur: »Que cepit iehsu facere et docere .« Dixi confitemini peccata, et necesse quidem uobis est. Beati enim et hic sunt, et in futuro multo magis erunt illi, qui custodiunt in se, id est amplectuntur, non negligunt iudicium peccatorum, id est confessionem, scilicet qui sic confessionem custodiunt ut frequenter confiteantur, et post confessionem ad uomitum non redeant. Dixi: Quis faciet laudes eius, id est opera bona, et necesse est quidem ut faciatis, quia beati erunt qui faciunt iustitiam, id est iusta opera, et non ad horam, sed in omni tempore; dico confitemini ita orantes:

Memento nostri, Domine, indulgendo peccata, qui uisus es nos diu obliuioni dedisse, dum sumus sub peccati originalis conditione. Dico, memento, et non secundum  merita nostra, sed in beneplacito 423 populi tui, id est in beneplacito misericordie tue, secundum quod soles misereri populi tui, et hoc modo quidem memento nostri, uisita nos scilicet in salutari tuo, id est nos infirmos in peccatis et obnoxios morti uisita per Christum Saluatorem tuum, ut eius mortis pretio ad uitam reducamur. Dico uisita nos in obedientia Saluatoris tui, ducens nos per ipsius Saluatoris notitiam ad uidendum te, interiori contemplatione, nos, inquam, positos in bonitate operum electorum tuorum. Quod est dicere: Sic nos per eum uisita ut uisitando per indulgentiam ducas nos ad contemplationem notitie tue, nos, inquam, positos in bonitate, id est in bonis operibus, quam bonitatem habent electi tui. Ac si  dicat: Nos uisitatos fac bene operari ad conformitatem fidelium tuorum, qui ad uitam electi sunt, ut merito bonorum operum te contemplari mereamur. Dico uisita nos, ducens nos ad uidendum te positos in bonitate, et ducens etiam ad letandum de bonitate operum in letitia gentis tue, id est in conformitate letitie iustorum qui sunt gens tua. Quod est dicere: Sic nos fac bene operari ut hanc bonam operationem non cum tristitia agamus, sed letanter, ad conformitatem letitie iustorum. »Hilarem enim datorem diligit Deus .« Duc nos, inquam, ad letitiam bone operationis, ut nobis letanter bene per te operantibus lauderis ab aliis cum hereditate tua, nobiscum scilicet. Quod  est dicere: Occasione bonorum operum nostrorum, et nos laudemus, et tu nobiscum per nos lauderis. Ostenso hoc quomodo orent, ostendit late usque circa finem psalmi, quomodo ad conformitatem patrum se peccasse debeant confiteri. Dico confitemini sic, scilicet, o Domine, peccauimus cum patribus nostris, id est peccauimus ad conformitatem patrum nostrorum, tanto ante tempore existentium, qui te grauiter offenderunt: et hoc ostendit per partes sic. uere peccauimus ut patres; iniuste enim egimus quantum ad proximum, sicut ipsi; et iniquitatem fecimus, quantum ad nos sicut ipsi. Posset queri: Peccaueruntne patres uestri? Ad quod sic respondendum est: Peccauerunt utique. Patres enim nostri in Aegypto, ubi tu Deus pro eis multa mirabilia operatus  es, non intellexerunt, id est non animaduerterunt mirabilia que pro eis operatus es, ut eorum mirabilium contuitu tibi essent credentes et obedientes. Dico non intellexerunt, et si ad tempus intellexerunt, non fuerunt diu memores multitudinis misericordie tue, id est multorum mirabilium beneficiorum, que per solam misericordiam eis contulisti.

Dicimus, o auditores, quod fuerunt immemores misericordie Domini multiplicis, et immemores existentes, irritauerunt, id est ad iracundiam eum prouocauerunt ascendentes, id est de Aegypto egredientes, et bene dicit ascendentes. Cum enim Aegyptus inferior situ sit omnibus terris circa eam existentibus, nullus inde potest egredi parte aliqua nisi cum ascensu. Ascendentes, inquam, irritauerunt  eum, et hoc in mari, mari Rubro, scilicet ubi non esset irritandus, pre nimietate periculi. Nam cum hostes insequentes se uiderent, et mare Rubrum ante, dubitauerunt an Deus posset eos liberare, et sic eum irritauerunt. uel sic: Irritauerunt eum ascendentes de Aegypto in mare, mare, inquam, Rubrum. Mare quippe Rubrum altius est Aegypto, sicut et terra in qua est. uel sic: Irritauerunt eum ascendentes in mari, mari scilicet Rubro formidato. Mari Rubro determinatio est qualiter eum irritauerunt, et quamuis eum irritassent, tamen saluauit eos, et non propter merita eorum, sed propter nomen suum glorificandum, ut per hoc scilicet notam faceret posteris potentiam suam, id est se potentem esse, et hoc modo nomen eius ab eis  glorificaretur. Dico quoniam eos saluauit, et hoc modo quidem saluauit, increpuit tacito imperio potentie sue mare Rubrum, ne eos impediret, et per hoc exsciccatum est in medio, hinc et hinc pro muro aquis accumulatis et stantibus, et deduxit eos in abyssis, id est ita sicce duxit eos per locum 424 ubi solebant esse abyssi, id est magne profunditates, sicut in deserto, id est quasi per desertum, ubi nunquam aque fuerunt. Et tunc operuit aqua maris tribulantes eos, scilicet Aegyptios scilicet temere ingressos, et sic quod unus ex eis non remansit qui eos insequeretur postea: et tunc crediderunt Deo in uerbis eius completis, id est in consideratione uerborum completorum, scilicet considerando  eum complesse uerba sua, que per Moysen eis mandauerat de eorum ereptione; crediderunt eum omnipotentem esse, et tunc laudauerunt eum cordis affectione, proferendo laudem eius ore. Quod est dicere: Laudauerunt eum, et ore, et corde, sed hoc credere, et hoc laudare cito, id est ad horam fecerunt non diu; et post statim obliti sunt operum eius, quorum assiduo contuitu deberent credere et laudare.

Et cum ipse consilio arcano disposuisset eos non statim terram Chanaan ingressuros, non sustinuerunt, id est non patienter exspectauerunt consilium eius, murmurantes et de promissione terre Chanaan diffidentes, et post in deserto existentes ubi nichil ciborum erat concupierunt concupiscentiam,  id est manna quod concupiscentia dicitur, eo quod concupiscentia ingluuiei fuit optatum; uel concupiscentiam, id est ollas carnium, quas in Aegypto habuerant, et concupiscendo tentauerunt Deum, diffidendo de potentia eius, et dubitando an posset eis escas dare, et hoc in inaquoso, id est, in deserto ubi saltem timore debuissent a tentatione cessasse; et licet tentassent, dedit tamen eis petitionem ipsorum, et hoc modo quidem dedit, quia mittendo manna misit saturitatem in animas eorum, id est saturauit uegetabilitatem eorum; et licet hec eis beneficia conferret, tamen irritauerunt Moysen, et hoc in castris, ubi locus erat timoris, et Aaron irritauerunt sanctum sacerdotem Domini. Legitur enim quod, cum Moyses iussu Domini Aaron fratrem  suum sacerdotem constituisset, ipsi de hoc murmurantes non acquieuerunt, dicentes cum hoc ideo fecisse quod tribum suam uellet exaltare , et quia Moysen et Aaron irritauerunt , aperta est terra et deglutiuit Dathan. Intelligendum est quoniam et Abiron deglutiuit, et operuit, id est clausa est super congregationem familie Abiron absorptam. Notandum quoque quod et congregationem Dathan absorbuit, sed causa breuitatis ita positum est. Dathan sane et Abiron huius murmurationis exstiterunt auctores, ideoque cum omni familia sua uiui absorpti sunt. Non solum autem eos terra cum familia eorum absorpsit , sed et exarsit ignis in Synagoga, id est in congregatione eorum, et sic exarsit quod flamma  combussit peccatores, ex aliis familiis qui eis acquieuerant, Core uidelicet et alios ducentos quinquaginta, qui ad Dathan et Abiron congregati fuerant, et electi ad offerenda sacrificia contra Aaron et tribum eius . Non solum autem hoc modo peccauerunt, sed etiam fecerunt uitulum conflatilem , et hoc in Horeb, in illo loco, scilicet in quo Deo obediendum esset, saltem metu gentium circumastantium; et postquam uitulum fecerunt, adorauerunt illud sculptile, scilicet uitulum, et sic mutauerunt gloriam suam, scilicet Domini qui gloria eorum esse deberet, in quo adorato solummodo gloriandum esset, mutauerunt non in uerum uitulum, quod satis miserum esset, sed quod deterius  est, in similitudinem uituli comedentis fenum. Quod est dicere: uitulum conflatilem, qui similitudo erat ueri uituli, Deum esse reputauerunt. Quod autem addit, comedentis fenum, non est positum ad differentiam, sed ad eorum ignominiam, quia uidelicet illius similitudinem Deum esse dixerunt, quia adeo res debilis est et uilis, quod feno pascitur.

Dico quod adorauerunt sculptile, et sic obliti sunt Deum qui minime obliuiscendus esset: qui nimirum saluauit eos, de Pharaone et de mari Rubro, et qui pro eis fecit magnalia in Aegypto, et non qualiacunque, sed mirabilia in terra Cham; et pro eis etiam fecit terribilia in mari Rubro, id est talia opera unde timendus esset, cum Pharaonem cum 425 exercitu toto demerserit; et quoniam Deum obliti sunt, Deus dixit, id est statuit  ut disperderet eos, si non Moyses electus eius, id est amicus eius, pro quo ipse multum debebat facere, stetisset pro eis, in confractione, id est in maxima anxietate sollicitudinis, orans Deum pro ipsis ut eis parceret. Dico si non stetisset in confractione, et hoc in conspectu eius, id est interius in anima quam ipse solus conspicit. Quod est dicere: uere eos disperdidisset, nisi seruus eius Moyses eis compatiendo, pro ipsis affectione cordis orasset. Dixerat enim ei Deus: »Dimitte me ut irascatur furor meus contra eos ;« et ad hoc, scilicet stetisset in confractione ut orando pro eis auerteret iram, id est uindictam eius ab eis ne disperderet eos. Dico quod obliti sunt Dominum, et etiam terram desiderabilem, id est terram Chanaan, que nimis esset desideranda  , habuerunt pro nichilo, scilicet sic de eius promissione diffiderunt, ut eam quasi nichilum reputarent, nec ad eam adipiscendam laborare uellent; et cum eis eam Dominus certissime promitteret , non crediderunt uerbis eius acceptis per Moysen, et magis et magis murmurauerunt, existentes in tabernaculis suis, ubi timendum esset et a murmure cessandum, cum nondum certam sedem haberent, et cum eos Dominus per Moysen castigaret ne murmurarent, non exaudierunt uocem Domini per Moysen datam, ut cessarent. Et cum hac occasione digni essent damnatione, eleuauit, id est separauit et elongauit ab eis manum, id est uindictam suam, manum, inquam, imminentem pro malis meritis eorum super eos, ad hoc ut digne prosterneret,  id est interficeret eos in deserto, et imminentem etiam ad hoc, ut deiiceret semen eorum in nationibus gentium, id est ut permitteret filios eorum captiuatos dispergi inter nationes gentium, et eos disperderet, id est diuersis modis perderet in regionibus gentium dispersos. Quod est ac si diceret: Cum propter eorum diffidentiam super eos ira Dei immineret ad hoc, ut partem eorum in deserto disperderet, partem uero in regionibus gentium dissiparet, et filios eorum inter nationes dispergeret, ipse prius hanc uindictam distulit ne perirent, ad similitudinem illius, qui onus eleuat ne aliquem deprimat.

Et licet manum eleuaret, tamen initiati sunt  Behel-Phegor, id est consecrati idolo Behel, in Phegor regione. Ac si diceret: Licet eis pie parceret, tamen eum magis offenderunt, consecrando et subdendo se Behel, et ibi in Phegor; scilicet comederunt sacrificia mortuorum hominum, quos gentes deos esse mentiebantur, sicut erat Iupiter, etc., qui homines fuerunt, quorum sacrificia nefanda prohibita erant, ne comederentur. Dico quod comederunt sacrificia illicita, et etiam irritauerunt eum Deum in adinuentionibus suis, id est per hoc quod adinuenerunt, ut cum mulieribus Madian fornicarentur, quod a Deo prohibitum fuerat; et quoniam irritauerunt, multiplicata est in eis ruina, id est multi a Deo interfecti sunt: et quando ruina illa fiebat, stetit Phinees, filius Eleazari filii Aaron fratris  Moysi, non cecidit, sed constans fuit in precepto Domini, ne cum Madianitis fornicaretur: et stans placauit Deum, perforando cuspide ad uindictam Dei Hebreum et Madianitidem quamdam, quos illicite commistos inuenit , et sic cessauit quassatio, ut posthac Deus eis parceret: et hoc quod sic Deum placauit, reputatum est ei in iustitiam, id est hac de causa iustus uocatus est, et in generatione illa presenti et usque in generationem sequentem, et etiam usque in sempiternum iustus hac occasione reputabitur. Dico quod Deum irritauerunt in adinuentionibus suis, et non solum hoc, sed et irritauerunt eum ad aquas contradictionis, scilicet ante petram, ubi obiurgando contradixerunt Moysi et Aaron dicentes, quod non possent de petra aquam eiicere  , et ibi uexatus, id est anxiatus est Moyses propter eos, id est propter contradictiones eorum; et uere uexatus est, quia ipsi contradicendo, exacerbauerunt spiritum 426 eius, id est acerbam et iratam fecerunt animam eius, et adeo fuit exacerbatus et extra sensum factus quod distinxit in labiis suis, id est ut distinctionem et diuersitatem faceret in uerbis labiorum suorum, scilicet ut cum nichil antea dubitatiue de hoc quod sibi erat iniunctum a Domino dixisset, hoc dubitatiue diceret. Et sic uerba hec distincta et diuersa essent a uerbis que prius cum certitudine dixerat. Legitur enim dixisse: »Nunquid de petra hac uobis aquam poterimus eiicere?« 

Non solum autem his modis Deum offenderunt,  sed hoc modo quoque quod, postquam in terra promissionis fuerunt, et Dominus precepisset ut omnes gentes terre illius interficerent, non disperdiderunt gentes illas omnes quas dixit Dominus illis, ut interficerent. Non solum autem eis pepercerunt, sed et commisti sunt per connubia mulierum inter gentes Amalech, quibus contra preceptum Dei pepercerant, et sic didicerunt opera eorum, scilicet illicitos ritus sacrificiorum: et sacrificando seruierunt sculptilibus idolis , et hoc factum est illis in scandalum, id est causa fuit quare Deus ab eisdem gentibus permitteret eos multa tribulationum scandala pati. Dico quod seruierunt sculptilibus, et seruiendo immolauerunt filios suos, et filias suas  demoniis, idolis scilicet in quibus demonia dabant responsa. Exponit autem qualiter immolauerunt. Dico immolauerunt, id est hoc modo quidem interficiendo eos, et effuderunt sanguinem innocentem, quod multo peius est quam si nocens esset, sanguinem filiorum suorum et filiarum suarum, quas sacrificauerunt sculptilibus idolis Chanaan; quod multo crudelius quam si filii et filie eorum non essent; et non paucos interfecerunt, sed ab illis interfecta est terra, id est maxima pars filiorum habitantium in terra illa. In sanguinibus, id est in effusione sanguinum, scilicet ad hoc interfecta est, ut sanguis eius idolis effunderetur, et tanta fuit occisio quod terra ubi sacrificium fiebat, contaminata est in operibus eorum, scilicet in operibus sacrificiorum ubi  sanguis effundebatur; et sic fornicati sunt in adinuentionibus gentium suis factis, scilicet quia adinuentitia gentium sacrificia sua fecerunt, ea faciendo, fornicati sunt Deum relinquendo, et idolis adherendo, ad similitudinem mulieris fornicantis, que, dimisso marito, cum adultero fornicatur. Et quia fornicati sunt iratus est Dominus furore, id est nimia ira in populum suum, id est contra populum suum, et abominatus est hereditatem suam, id est abominabilem et exsecrabilem reputauit populum suum, quem per Moysen et ceteros doctores excoluerat, sicut aliquis excolit hereditatem, et tradidit eos in manus, id est in potestatem gentium circumstantium, et hoc modo tradidit quod dominati sunt eorum gentiles, qui oderunt eos, captiuos eos ducendo, et  tributa ab eis exigendo: et etiam tribulauerunt eos inimici eorum gentiles innumeris tribulationibus, et ex toto humiliati sunt sub manibus, id est sub potestate eorum, ut interdum eorum serui efficerentur; et ex hac humiliatione sepe liberauit eos Dominus multis modis, ut in historia legitur.

Ipsi autem cum hac occasione deberent eum nunquam exacerbare, exacerbauerunt eum in consilio suo illicito, id est malum consilium peccandi accipiendo; et rursus a Deo humiliati sunt sub potestate inimicorum in iniquitatibus suis, id est propter iniquitates suas, et tunc iterum misericorder uidit cum tribularentur, et audiuit orationem eorum, orantium ut eriperentur: et ideo audiuit, quia memor fuit testamenti sui, facti ad Abraham, quod ex semine eius nasceretur  Christus qui non nasceretur nisi his parceretur: et quia memor fuit, penituit eum, id est sic eos eripuit quasi de eorum tribulatione peniteret. In Deo enim nunquam est penitentia, sed aliquando uidetur esse, quando factum quodlibet immutat. Penituit, inquam, et hoc secundum multitudinem misericordie sue, non 427 secundum eorum merita. Et ab ira dedit eos in misericordias, id est in beneficia misericordie, scilicet cum primum eis esset iratus, multiplicia beneficia misericordie eis contulit, et hoc in conspectu omnium inimicorum qui ceperant prius eos in seruitutem. Quod est dicere: Eis liberatis sic beneficia contulit, ut hoc omnibus eorum inimicis innotesceret. Quod dicit in misericordias, per emphasim dicit. Ac si  dicat: Circumdedit eos multis misericordie beneficiis. Postquam eos Propheta instruxit quomodo sua suorumque patrum peccata debeant confiteri, instruit quoque orare sic: Dico ut sic confiteamini dicentes: Peccauimus cum patribus nostris etc., et sic quoque dicite: Quandoquidem patres orantes audisti eripiendo eos de tribulationibus, nos quoque orantes saluos fac de tribulationibus peccatorum eripiendo. Instruit etiam eos Propheta, postquam pro se orauerint, pro aliis orare sic: Postquam de salute uestra oraueritis, de salute quoque gentium orate, dicentes: Dicimus saluos fac nos, et etiam oramus congrega ad unitatem fidei de diuersis nationibus gentium nos, id est nobis conformes futuros illos, scilicet ex gentibus qui credituri sunt, sicut et nos  dicimus saluos fac nos, ut salui facti, confiteamur laudem et ore et opere et corde nomini tuo sancto, quod est Dominus. Et in illa laude tua gloriemur, non inuiti scilicet eam persoluamus. Confiteamur, inquam, sic dicentes. Benedictus, id est exaltatus sit Dominus Deus Isrel, scilicet magnificatus sit qui dominator et creator est nostri, qui sumus Isrel, et hoc non ad horam, sed a seculo presenti et usque in seculum, id est in eternum. Hoc quidem dicemus nos benedictus, etc. Et exemplo nostri omnes, id est omnismodi populus tam Iudeorum quam gentium ad fidem conuertendus dicet fiat, fiat. Quod autem bis fiat ponit, uel ad inculcationem, uel propter duplicem parietem Ecclesie facit.



IN PSALMUM CuI.

 Titulus centesimi sexti. Alleluia, alleluia. Quod bis hic alleluia ponitur, affirmat beatus Augustinus positum esse propter duplicem Ecclesie parietem: unum, uidelicet alleluia, ad Ecclesiam ex Iudeis exhortandam ad laudandum Deum; aliud uero, quantum ad Ecclesiam gentium. uerumtamen scribit sanctus Hieronymus, Hebraice ueritatis exquisitor diligens, quod in quibuscunque psalmis bis alleluia ponitur, prius ad precedentem psalmum spectat, posterius autem titulus est sequentis, ut in precedentibus quidem psalmis apparet. Nam postquam in psalmo precedenti, ubi de Iudeis infidelibus egit, priorum patrum peccata ostendit, et qualiter eos Deus pro peccatis afflictos, et post orantes  et de peccatis penitentes ab afflictionibus illis eripuit, congrue subiungitur alleluia. Ac si poneret: Quandoquidem ut ostendi, talia beneficia Deus patribus uestris fecit, ut et ipse uobis eadem beneficia faciat, laudate Deum fide, uoce, et opere. Sequens autem alleluia, sequentis psalmi conuenienter est titulus. Propheta quippe qui de Iudeis in superioribus psalmis duobus egit, in hoc de fidelibus ex gentibus agit, adhortans ut Deum laudent, et hoc contuitu, quia multiplicia beneficia in Ecclesia operatur: et quia Iudeis repulsis, gentes ad fidem admisit, enuntiat quoque ipsa beneficia, ut magis eos ad Dei laudem incitet. Agit enim quomodo suos de quatuor periculis eripit. Que quidem ereptiones non omnes omnibus conueniunt. Non enim omnes in  omnia hec pericula deueniunt, sed nullus est in Ecclesia cui uel una harum uel omnes ereptiones iste necessarie non sint.

Primum quidem periculum est infidelitas, de quo quidem omnes per fidem necesse est eripi. Secundum uero consuetudo peccandi, que post fidei susceptionem restat, que et si multis dominetur, reducens eos ad pristina uitia. Pauci tamen sunt quos opprimere nequit; de qua consuetudine peccandi fideles se deprecantes Deus eripit, dum eos per gratiam ad bone operationis 428 consuetudinem adducit. Tertium autem est acedia, id est desidia, quod solis spiritualibus uiris ingruit, qui, postquam ad boni operis consuetudinem attigerint, ex dilatione superne patrie torporem quemdam accipiunt,  ac spiritalem anime cibum, lectionem uidelicet et orationem minus solito, et cum tedio sumunt. A quo periculo Deus eos ad se clamantes liberat, cum in eis feruorem caritatis exsuscitat. Quartum equidem est periculum quod solis instar Ecclesie pastoribus, tempestas uidelicet immodica tribulationum, uel cum ab exterioribus hostibus persequuntur, qui ouile Dominicum deuorare nituntur, uel cum a subditis immoderate et incorrecte se habentibus tribulationem interius patiuntur, dum eis quos ad uiam rectitudinis reducere nequeunt, ualde compatiuntur. Quam pro certo tempestatem ab eisdem prelatis exorata diuina clementia mansuefacit. uel dum plebem subditam spiritaliter corrigit, uel eius hostium exteriorum impetum modo  quolibet imperii sui potentia mirifice compescit. Hoc etiam quod bis psalmo huic alleluia preponitur, inculcationis causa et maioris exhortationis pondere factum esse a quibusdam asseritur. Cum itaque de huiusmodi re sententia multiplex habeatur, Hieronymus, utpote lingue peritus Hebraice, precipue uidetur esse sequendus.

Confitemini Domino, etc., ac si dicat: uos gentiles, id est a Christo eius morte redimendi, laudate Dominum ore, et opere, et deuotione; et hoc contuitu confitemini, quoniam bonus est in natura ineffabiliter. uos autem idiote, qui non potestis ad hoc sufficere ut contuitu bonitatis eius ei confiteamini, confitemini saltem hoc contuitu, quoniam in seculum misericordia eius, id est quia conspicitis quod beneficia misericordie  eius, sunt in humano genere duratura usque in seculum, id est usque in eternum. Confitemini, inquam, et hoc etiam adhortatorie dicant alterutrum qui redempti sunt, id est gentiles qui redimendi sunt a Domino Christo, adhortando unus alterum dicant hoc quod dico, scilicet confitemini Domino. Exponit igitur unde sunt redimendi cum addit: Quos redemit, inquam, id est redimet morte sua de manu inimici, id est de potestate diaboli, illis ex inuidia inimicantis, et illos redimendos congregauit, id est congregabit non in unum locum, sed in unitatem fidei de regionibus omnibus. Per hoc quod dicit de regionibus omnibus, eos esse multos innuit, et tanto maius esse beneficium ostendit.  Ostendit autem ipsas regiones per partes, cum adiungit, scilicet congregabit eos a solis ortu, id est ab oriente et occasu, id est occidente, et ab aquilone, id est a septentrionali plaga et mari australi. Quod est ac si dicat: Ex omnibus mundi partibus congregabit. Quod autem ponit a mari, non uult referri B. Hieronymus quantum ad australem plagam, eo quod Hierusalem nullum mare habeat ab australi parte, sed potest ad omnia referri. Ac si dicat: Dico quoniam eos congregabit quosdam ab oriente, et quosdam ab occidente, quosdam etiam ab aquilone. Et omnes istos congregabis a mari exemptos, id est ab amaritudine infidelitatis. Intendit autem ostendere primum periculum cum addit, errauerunt. Quod sic adaptatur dico congregabit. Et  ecce unde eos congregabit de errore, scilicet infidelitatis. Errauerunt enim, id est errabunt positi in solitudine, scilicet infidelitatis, scilicet solitarii, nec associati populo Iudaico Dei utcunque notitiam habenti. Et posite in inaquoso, id est in ariditate cordis, carentes aqua doctrine et intellectus. Et quidam eorum philosophi scilicet, esurientes et sitientes, id est ualde desiderantes ad modum esurientium et sitientium, ratione sua inuenire qua uia ad ciuitatem celestem peruenirent; non tamen inuenerunt uiam ciuitatis habitaculi, in qua non est peregrinatio, sed perennis habitatio. Et per hoc innuit quoniam idiote qui uiam 429 non quesierunt, multo minus inuenerunt. Legitur quippe Platonem de Trinitate disputasse, sed de uerbi incarnatione  notitie nil habuisse. Unde in Canticis: »In lectulo meo quesiui quem diligit anima mea, quesiui illum et non inueni .« Et eodem modo alii philosophi de summo bono Deo, scilicet disputantes, eiusdem incarnationis fide caruerunt. Ideoque errauerunt.

Errabunt, inquam, et anima eorum in ipsis confidens, ab intellectu et omni uirtute defecit, id est deficiet. Quod est dicere: Quia per se uirtutes et intellectum habere putabunt, ab his omnibus deficient. Non enim uirtutes et rectus intellectus esse dicenda sunt, que sine fide et caritate habentur. Et errando et deficiendo clamauerunt, id est clamabunt ad Deum, non uoce, non affectione; sed cum tribularentur, id est cum hoc erit quod tribulabuntur ab  anxietate ignorantie. Cum, causatiuum est, ac si dicat: Ipsa miseria tribulationis eorum clamabit ad Dominum, cum hoc erit quod minus anxiabuntur, eo quod ad uiam summi boni attingere nequibunt. Et Dominus eripuit, id est eripiet eos de necessitatibus, id est de paupertatibus eorum, de hoc scilicet quod egentes erunt fide, uirtutibus et intellectu. Unde ualde eos eripi necesse est. Et hoc modo quidem eripiet quod eos ereptos ab errore deduxit, id est deducet in uiam rectam fidei et intellectus, ut hac uia irent, id est eant in ciuitatem habitationis, non peregrinationis, scilicet in Hierusalem celestem. Et quia hec beneficia eis conferet, hortor ut confiteantur laudem Domino misericordie eius, id est hec  beneficia misericordie eius, quod eos scilicet eripiet et deducet, sint materia quare ipsi laudent Dominum corde, ore, et operatione. Et non qualiacunque beneficia erunt, sed mirabilia exhibenda filiis hominum primorum Ade uidelicet et Eue, qui non erunt solum filii secundum originem, sed secundum mortis participationem. Illud enim mirabile erit quod per fidem mortuos suscitabit. Repetit autem ipsa beneficia que plurima sunt, quantum ad plures personas, ut magis eos ad Dei laudem incitet, sic: uere confiteri debent contuitu harum misericordiarum, quia satiauit, id est satiate et large replebit eorum animam prius inanem, id est uacuam et animam esurientem bonis, id est ualde desiderantem satiauit. Large replebit bonis illis, fide scilicet, et uirtutibus,  et intellectu. Quod repetit et animam ideo facit ut addat esurientem, ac si dicat: Ideo anima eorum replebit, quia illa esuriet. Datur autem intelligi quod multos idiotas in uiam rectam fidei deducent, qui prius eam querere nescierunt.

Primi quidem periculi ereptione ostensa, secundi ereptionem ostendere sic intendit. Non solum esurientes satiabit, sed post hanc ereptionem multos ex his ereptos sedentes, id est immorantes in tenebris peccatorum, et in illis tenebris, que erunt umbra mortis, id est tenebre ducentes ad mortem eternam, soluet a tenebris illis, scilicet a peccatis criminalibus. Tenebre et umbra idem hic significant; Sedentes in tenebris, inquam, et uinctos in illis tenebris a praua consuetudine ne per se possint euadere,  et in hoc quidem maius beneficium denotatur in eorum solutione. uinctos, inquam, praua consuetudine persistendo in mendicitate et ferro, id est in ferrea mendicitate, scilicet in insolubili paupertate imbecillitatis, quia sic imbecilles erunt ex praua consuetudine, quod peccatis nequibunt resistere, a similitudine imbecillis, qui ferrea uincula, quibus astrictus est, nequit euadere. Dico uinctos in ferrea mendicitate, et inde continget eos insolubiliter uinciri, quia exacerbauerunt eloquia Domini, id est quia acerba et grauia reputabunt precepta Domini; que, si eis iucunda et amabilia uiderentur, non sic utique uincirentur. Exacerbabunt, inquam, precepta Domini et consilium, id est precepta altissimi sapienti consilio danda exacerbando irritauerunt, id est ad  iram prouocabunt illum Altissimum, quod equidem 430 erit ualde temerarium, cum altissimus sit et ad ulciscendum potens. Quoniam autem eos dixerat uinctos, ostendit sic uinctos ut nullo nisu possint se soluere, ut maius appareat beneficium in eorum solutione. Dico quod uincti erunt, et sic uincti quod, licet toto nisu rationis se soluere laborent, tamen persistendo in laboribus soluendi se, cor, id est anima eorum, humiliatum est, id est humiliabitur sub peccatis, et ab eis superabitur, et sic quod infirmati sunt, id est infirmabuntur, adeo ut in peccandi consuetudinem decidant, nec fuit qui adiuuaret, id est non erit aliquis preter Deum qui possit eos adiuuare, eripiendo ab hac infirmitate. Et ideo clamauerunt ad Dominum  cum tribularentur, scilicet quia per se insufficientes erunt, clamabunt ad Dominum uoce et affectione, cum interius a uitiis tribulabuntur, et de necessitatibus eorum liberauit eos, id est de hac paupertate mendicitatis liberabit eos, et hoc modo quidem scilicet et eduxit, id est extrahet eos per gratiam de tenebris, et de illis que sunt umbra mortis, id est umbra ducens ad mortem, et uincula eorum disrupit, id est uincula praue consuetudinis et imbecillitatis disrumpet in eis, et destruet ne ab his ulterius impediantur. Et quoniam hec misericordie beneficia eis impendet, confiteantur Domino he misericordie eius, et mirabilia eius exhibenda filiis hominum; hoc ut superius exponitur.

Repetit autem ad commendationem has misericordias  sic: Confiteantur, inquam, et hoc ea occasione, quia contriuit portas ereas, et uectes ferreos confregit, scilicet conteret et confringet et destruet in eis omnino prauam consuetudinem et imbecillitatem, que dicuntur eree porte et ferrei uectes, eo quod ipsos captos tenebunt a similitudine portarum erearum et uectium ferreorum, qui aliquem in carcere clausum detinent, ne egrediatur. Et non solum hec in eis conteret, sed suscepit, id est post suscipiet eos exemplos de uia iniquitatis eorum, scilicet eos liberatos a praua consuetudine, que uia est ad iniquitatem operandam; sic suscipiet ut post eis patrocinetur ne ulterius ab hoc uinculo uinciantur. Suscipiet, inquam, propter iniustitias enim suas humiliati sunt, id est humiliabuntur, scilicet ideo eos  suscipiet quia humiliabunt se Deo omni deuotione contuitu iniquitatum suarum, ut remittantur. Permittit quippe multos Deus labi ut per hoc humilientur. Ingreditur autem Propheta tertium periculum ostendere, et eius ereptionem sic: Dico quod Deus eos liberatos suscipiet ut a uitiis custodiat. Postea uero omnem escam spiritalem, lectionem scilicet et orationem, quibus anima reficitur abominata est, id est abhorrebit, et fastidio habebit anima quorumdam eorum, que, licet iam esca illa frui consueuerit, tamen ex dilatione patrie celestis tedium illius esce concipiet, et per hoc appropinquauerunt usque ad portas mortis, id est appropinquabunt usque ad peccata, que sunt porte per quas ad mortem fit ingressus,  scilicet ad hoc deuenient ut fere peccent criminaliter; et in tanto periculo se constitutos esse considerantes, clamauerunt, id est clamabunt ad Dominum uoce et corde cum tribularentur, id est cum tribulabuntur interiori tedio esce spiritalis. Et de necessitatibus eorum liberauit eos, scilicet de paupertate feruide caritatis liberabit eos et hoc modo liberabit. Misit, id est mittet in eorum auxilium non localiter, sed spiritaliter uerbum suum, id est imperium potentie sue, et sic sanauit, id est sanabit eos. Quod est dicere: Imperio potentie sue constituet ut sanentur, et protinus a languore huius tedii sanabuntur. Et per hanc sanitatem eripuit, id est eripiet eos de interitionibus eorum, id est de interitu peccatorum, et de interitu eterno in quem deciderent si  in hoc tedio remanerent. Ergo confiteantur Domino iste misericordie eius, et mirabilia eius exhibenda filiis hominum, et hoc quoque, ut superius exponitur. Et cum 431 ei corde et ore et opere confitebuntur, sacrificent ei sacrificium laudis, scilicet deuoueant ei non pecudes aut quelibet huiusmodi sacrificia, sed laudem, quod ei erit delectabile sacrificium. Et hoc quidem modo dico eos sacrificium laudis sacrificare, ut hoc quod sunt non tediosi, sed caritate feruidi, non sibi ipsis, sed Deo in mente sua ascribant, et etiam annuntient ad Dei laudem aliis in exsultatione opera eius in seipsis existentia, scilicet annuntient hoc quod tales sunt, operatione Dei esse.

Quartum quoque periculum, quod solis prelatis  imminet, et eiusdem periculi liberationem ostendere intendit cum dicit. Qui descendunt, etc. Quod sic adaptatur. Non solum illi quos superius ostendi opera diuine misericordie in se considerabunt et experientur, sed etiam prelati, qui contemplationis sublimitate descendunt descendentes in mare, id est in subditam plebem, quemadmodum mare creberrimis tentationum tempestatibus perturbatur, et non sic descendunt ut submergantur in mari, sed existendo in nauibus, id est in gubernationibus, ut uidelicet subditam plebem suis gubernationibus a tempestate tribulationum protegant, ad modum nauium que homines sibi innitentes, a marina tempestate protegunt, et per gubernationem suam facientes operationem in aquis multis, id est in multis  populis, id est ualde operantes per gubernationem predicationis sue in populis sibi subditis, eos recte et ecclesiastice se habere faciendo. Ipsi uiderunt, id est uidebunt opera misericordie Domini. Et bene ponit ipsi, ut innuat quod cum ceteri de quibus superius actum est, uisuri sint opera Domini, ipsi potius qui descendent in mare, sunt opera misericordie eius uisuri ipsa rei experientia. Et non qualiacunque opera, sed mirabilia eius misericordie opera exercenda in profundo, id est in illis subditis qui sunt profundi in uitiis. Et hoc totum est ac si diceret: Prelati qui a contemplatione in practicam uitam descendunt, ut subditos regant, ipsi mirabilia Dei beneficia circa subditos in peccatis profundissimos experientur, que beneficia in sequentibus  ostendet. Populos quidem aquas uocat eo quod ad modum aquarum de generatione in generationem diffluunt. Quoniam autem dixerat prelatos beneficia Domini uisuros, ut consequenter ipsa beneficia ostendat, prius periculum ostendit, sic: Ipsi uidebunt, inquam, opera misericordie Domini, et ut hec uideant dixit, et stetit in mari subdito eis prelatis spiritus operatoris procelle, id est permittit Deus et in plebe subdita, quam mare superius diximus: Stabit spiritus procelle, id est in mari illo perseuerabit spiritus malignus operator procelle seditionis et discordie, et sic exaltati sunt fluctus, id est exaltabuntur et augmentabuntur fluctus persecutionum eius maris, ut uidelicet plebs subdita interdum  in prelatos persecutionibus exterioribus insurgat, et penitus a se doctrine et ecclesiastice discipline iugum excutiat. uel si non exaltentur fluctus exteriorum tribulationum, exaltabuntur fluctus interiorum, sic ut eos nimis in anima tribulationibus urgeant ex compassione misericordie sue; cum ad eorum correptionem sanctam renuunt prauos actus suos emendare. Tunc autem cum fluctus tribulationum exaltabuntur, ascendunt prelati usque ad celos, et descendunt usque ad abyssos, id est ascendunt consideratione sua usque ad celos, id est usque ad considerandam uitam celestium uirorum que sublimis est et sancta, et Deo amabilis, et descendunt usque ad abyssos, id est usque ad considerandam infelicem, et ideo odibilem uitam peccatorum, qui  profundi erunt in peccatis ad modum abyssorum; et per hoc anima eorum prelatorum tabescebat, id est tabescet et deficiet nimia meroris anxietate, in malis, id est in consideratione malorum subditorum, qui ut abyssi profundi erunt. Compensabunt nempe celestium uirorum sublimitatem, subditorumque 432 suorum deiectionem, quorum eis cura credita est.

Potest etiam hoc sola similitudine legi sic: Exaltabuntur, inquam, fluctus eius; et tunc prelati ascendent usque ad celos, et descendent usque ad abyssos, id est erunt similes hominibus in marina tempestate periclitantibus, qui aliquando fluctibus eleuantibus se, uidentur usque ad celos ascendere,  aliquando deiicientibus se fluctibus uidentur usque ad abyssos descendere; scilicet in tanto periculo sue prelationis positi erunt, in quanto illi qui, ut ostensum est, in mari periclitantur. Et ideo anima eorum tabescet posita in istis malis anxietatum; et tunc turbati sunt prelati, id est ratio eorum turbabitur. Et ne sic intelligerentur esse turbati, ut nunquam sinceram rationem habuerint, addit: Et moti sunt, id est a sinceritate rationis sue mouebuntur, ac si dicat: Cum prius sinceram et imperturbatam rationem in regendo subditos habuerint, a sinceritate illa in perturbationem pre nimia subditorum dissensione mouebuntur, uel mouebuntur indignatione contra subditos. Per hoc itaque nimiam eorum perturbationem ostendit. Turbabuntur, inquam, a  ratione sua sicut ebrius, id est ad modum ebrii, qui a ualetudine rationis sue fit alienatus. Et in tantum turbabuntur quod deuorata est, id est deuorabitur, et ex toto destruetur omnis sapientia eorum, ut, cum ante perturbationem sapienter regere nouerint, tunc in tanta perturbatione positi omnem sapientiam regiminis amittant, a similitudine nautarum, qui a nimia tempestate deprehensi sui regiminis peritia nequeunt uti. Turbabuntur, inquam, et ideo uidentes se sufficere non posse, clamauerunt, id est clamabunt ad Dominum corde, ore, et opere, cum tribularentur, id est cum in periculo tanto tribulabuntur; et de necessitatibus eorum eduxit eos, id est de insufficientia et inopia regiminis educet eos. Et ecce qualiter educet, scilicet et statuit, id est statuet.  Quod est dicere: Mutabit procellam eius maris, id est minores tribulationes et exteriores et interiores, in auram, id est in serenitatem et quietem; et siluerunt fluctus eius, id est silebunt, et ex toto cessabunt maiores tempestates persecutionum ipsius subdite plebis, siue exteriores siue interiores. Quod est dicere: Sic sedabit plebis subdite dissensionem, bene et sancte et regulariter eos se habere faciendo, ut non oporteat prelatos eis compati, et pro eis anxiari a similitudine maris, quod sic aliquando post tempestatem sedatur ut nec a procellis nec a fluctibus inquietetur; sed solum leuis uentus et serenus, qui aura dicitur, in eo sit. Procellas quippe uocamus minores maris commotiones, fluctus uero, maiores. Auram etiam serenum et suauem uentum dicimus.  Unde per procellas minores tribulationes, et per fluctus maiores accipiuntur, et per auram serenitas concordie conuenienter intelligitur: Siue, sicut per spiritum procelle, malignum spiritum denotauimus, ita et per auram que serena est et suauis, Spiritus sanctus accipitur, totius serenitatis et concordie auctor. Et sic littera adaptatur: Deus statuet, id est commutabit procellam diabolice dissensionis in auram, id est serenitatis spiritum, scilicet ut omni procella depulsa, ibi spiritualis concordie serenitas habeatur; et sic silebunt, id est cessabunt fluctus eius maris, id est tribulationes subdite plebis, ut non ulterius prelatis tribulationes inferant siue interius, siue exterius.

Et quia fluctus siluerunt, id est silebunt, letati  sunt, id est letabuntur prelati prius de procella contristati. Et etiam letabuntur de hoc quod deduxit eos Deus in portum uoluntatis eorum, id est deducet eos in tranquillitatem et requiem, quam uolent. Posset quippe eos ducere ad tranquillitatem, sed non ad tantam ad quantam uellent, ideoque ut maius appareat beneficium, addit: in portum uoluntatis eorum; a similitudine nautarum, qui tempestatem euadentes, postquam ad portum perueniunt, in tranquillitate et in requie sunt. Ergo quoniam has misericordias prelatis faciet, confiteantur Domino 433 iste misericordie eius et mirabilia eius exhibenda filiis hominum Ade et Eue, scilicet subditis. Non enim prelati licet in tempestate positi,  filii hominum Ade et Eue secundum mortem sunt dicendi. Exponit autem quomodo dicat, ut misericordie iste sint materia confitendi sibi laudem, cum addit: Confiteantur, inquam, id est sint materia confessionis, scilicet exaltent eum quicunque omnimoda laude in Ecclesia, id est in consideratione Ecclesie, plebis subdite, uidendo, scilicet que congregatio subditorum egregie, et regulariter se habeat; et laudent eum in cathedra seniorum, id est in consideratione gubernationis prelatorum, rationabiliter et cum tranquillitate subditos regentium. Cathedra pro gubernatione ponitur, eo quod gubernatores in cathedris solent sedere. Ostensis quatuor ereptionibus, ut magis ad Dei laudem incitet gentes, et si superius de earum salute egerit, agit tamen de  hac eadem re in sequentibus agendo pariter de Iudeorum repulsione, ut maius appareat in salute gentium beneficium, ex comparatione repulsionis Iudeorum. Dico laudent quicunque; uidentes Dominum in cathedra seniorum, et de hoc quoque laudent quod posuit flumina in desertum, id est predicatores qui flumina dicuntur, eo quod ad modum fluminum subditos doctrina sua reficiant. Quos mittendo Deus in desertum ponet, id est diu perseuerare faciet; in hoc deserto, id est in gentili populo ut eum doctrina sua reficiat; qui desertum dicitur eo quod ante doctrinam predicatorum ad modum terre deserte, steriles in bono opere fuerunt. Non solum autem minores predicatores ponet Deus in desertum, sed et ponet in sitim, id est in gentilem populum  exitus aquarum, id est apostolos, ut per eorum doctrinam ad fidem adducantur. Dicuntur quidem apostoli exitus aquarum, id est fontes, eo quod ab eorum doctrina cunctorum predicatorum doctrina dirimetur, sicut a fontibus riui egrediuntur. Gentilis autem populus, per emphasim, dicitur sitis, eo quod de doctrina fidei ualde siccus esset et aridus. Dico quod ponet flumina in desertum.

Terram autem fructiferam, id est populum Iudaicum, prius existentem terram suam in bonis operibus fructiferam, permittet poni in salsuginem, id est in sterilitatem que per salsuginem accipitur, eo quod salsa terra sterilis sit. Hoc autem quod sterilis fiet a bono opere, continget a malitia inhabitantium, id est dominantium in ea, scilicet per malitiam  Phariseorum et ceterorum prelatorum, qui male uiuendo et steriles existendo, eam exemplo suo corrumpent. Ex opposito uero posuit, id est, ponet per auxilium gratie desertum, id est gentilem populum in stagna aquarum, id est in predicatores, scilicet quosdam ex gentibus, adeo aqua doctrine faciet redundare, unde alios reficiant, in quantum stagna aquis redundant. Et bene stagna ponit, ut per hoc prelati illi accipiantur qui stantes sunt, non diuersas mundi partes docendo peragrantes, sicut episcopi multi, et ceteri gradus prelatorum uniuscuiusque ecclesie, a similitudine stagnorum que non fluunt. Et non solum desertum ponet in stagna aquarum, sed et terram sine aqua, id est populum  gentilem aqua doctrine carentem, ponet in exitus aquarum, scilicet quosdam ex ipsis gentibus faciet apostolos, ut uice apostolorum plures prouincias docendo perlustrent, et ceteri minores ab eorum doctrine fonte procedant, sicut Dionysius Areopagita in Gallia, et ceteri multi per diuersas mundi partes ab apostolis, et eorum successoribus missi. Et illic, id est in fundamento fidei et doctrine illorum stagnorum et exituum aquarum collocauit, id est fundabit alios complures esurientes, id est ualde desiderantes eorum doctrina refici, ut in doctrina beati et gloriosissimi Martini multi leguntur fuisse collocati. Et ipsa stagna et exitus constituerunt ciuitatem habitationis, id est predicatione sua et exemplo constituent illos esurientes tales, ut  fiant postmodum in futuro Hierusalem celestis, que ut superius dictum est, erit ciuitas habitationis; 434 uel esurientes in eis collocandi predicatores effecti facient, alios predicando ciuitatem habitationis. Et hoc modo constituent ciuitatem, quod et quosdam factos Dei agros cultibiles, per fidem seminauerunt, id est seminabunt semine doctrine, et ex ipsis agris plantauerunt, id est plantabunt uineas, scilicet ex fidelibus Deo per fidem generandis firmiter constituent congregationes clericorum et monachorum, que Dei uinee erunt fructifere; et non erunt in malo fructifere, sed fecerunt, id est facient fructum natiuitatis, id est fructum naturalem, fructum uidelicet operum bonorum, ad quem faciendum nate sunt, et a Deo create. Malorum  enim operum fructus contra naturam est. Peccatum enim non est natura, sed uitium nature, sicut Prosper asserit.

Et eis uineis et agris benedixit, id est benedicet Dominus, scilicet exaltabit in uirtutibus. Et multiplicati sunt, id est multiplicabuntur quantum ad numerum personarum, et hoc nimis, id est supra modum. Et hoc modo nimis, quia non minorauit iumenta eorum. Hic datur intelligi, quod multiplicari permittet iumenta eorum, id est illos ex ipsis qui simplices erunt et rudes, ut iumenta, idiotas uidelicet; qui ideo nimis multiplicati dicuntur, quoniam plures ex ipsis, ut in sequentibus ostendetur, ab hereticis incorporati fuerunt. Cum enim heretici  prudentes deuorare nequeunt, idiotas inuadunt. Unde Psalmista alibi: »Congregatio taurorum in uaccis populorum .« Multiplicabuntur, inquam, agri. Et post, pauci facti sunt, id est pauci fient cum perfecti dimittentur, a maxima parte iumentorum, qui ab hereticis incorporabuntur. Et perfecti uexati sunt, id est uexabuntur a tribulatione malorum, id est hereticorum. Leguntur enim heretici sanctis uiris tribulationem corporee persecutionis intulisse, ut Arius et alii plures. Et uexabuntur etiam interius perfecti a dolore compassionis, compatiendo, scilicet eorum errori et perditioni. Per hoc itaque pauci fient, et uexabuntur quod super principes hereticorum, id est in superiori parte eorum in anima, scilicet effusa est contemptio,  id est effundetur despectus ire Dei, que eos interius excecabit; uel effundetur super principes, iusto iudicio Dei conterendos, ut contendant adinuicem multiplici schismate, et sic magis excecentur. Et eos excecatos fecit, id est permittet errare positos in inuio, id est in deuio diuersarum heresum, et sic ut nullo modo sint in uia fidei. Sunt quippe plures qui, tametsi in quibusdam leuibus errant ex ignorantia, tamen sunt in uia de quibus Apostolus: »Et si quid aliter sapitis, et hoc quoque uobis Deus reuelabit .« Quia posset queri quid hoc quod de hereticis agitur ad Dei laudem attineat. Ostendit que inde utilitas continget perfectis, ut illud spectare ad Dei laudem innuat sic: Dico quod heretici errabunt, et de inopia eorum  per hoc, scilicet quod ipsi erunt fide inopes, adimit pauperem, id est adiuuabit Dominus populum perfectorum pauperum spiritu non superbum. uel de inopia, id est de paucitate ipsorum perfectorum, scilicet hoc eos adiuuabit quod erunt pauci, et a multis hereticis circumdati; et ne familie suorum ab hereticis seducantur, posuit, id est ponet et fundabit in fide firmiter ipsas familias sicut oues, id est similes ouibus, que solummodo pastori sui uocem audiunt, nec alienum pastorem sequuntur. Exponit autem quomodo suos adiuuabit de inopia, sic. uere suos adiuuabit per inopiam hereticorum. uidebunt enim recti per eos scilicet eorum exagitati questionibus; multa uidebunt de fide que prius ab eis intellecta non erant; et uidendo inde letabuntur.  Et quia ipsi uidentes erunt, omnis iniquitas hereticorum oppilabit os suum, id est omnes heretici claudent os suum, non audentes facere eis assultum. Ergo quando quidem tot, ut ostendi, misericordias in humano genere Deus exercebit. Quis sapiens, et custodiet hec, et intelliget misericordias Domini? Hoc 435 autem ad maius exhortationis pondus interrogatiue ponit. Et est ac si diceret: Quandoquidem suis tot misericordias Deus impendet, si quis sapiens erit, et custodiet hec beneficia, postquam sibi fuerint adeo data, ne sua culpa amittat, et non ascribet hec suis meritis, sed intelliget has misericordias esse solius Domini.



IN PSALMUM CuII

 Titulus centesimi septimi. Canticum psalmi ipsi Dauid, Christo attribuendum. Canticum psalmi tractatus iste dicitur eo quod hic principaliter agatur de cantico, id est de iucunda remuneratione; et secundarie de psalmo, id est de bona operatione. Agit enim in hoc psalmo Dominicus homo, ostendens se ad obedientiam passionis, et bone operationis esse paratum; et agens etiam de ipsius obedientie remuneratione, de glorificatione uidelicet resurrectionis, et ascensionis sue, et de hoc quod per mortem suam saluandos ex Iudeis et gentibus assumet. Hoc autem ea intentione facit ut suis in hoc spem tribuat glorificationis, si obedientes diuinis preceptis exstiterint. Notandum sane quod psalmus iste  non absque ratione a Propheta de duorum psalmorum extremitatibus, est coniunctus; de extremitate scilicet LuI et de extremitate LIX. Quod ideo factum esse indicatur, ut remoueatur, ne duo psalmi illi ad solas historias intelligantur, licet ab historiarum similitudine intitulentur. Si enim ad solas historias eos Propheta edidisset, cum utique historie diuersissime sint, psalmorum ex his factorum partes in unius psalmi compositione non posuisset, nec huic psalmo quidem alius titulus nisi ex duabus illis historiis sumptus ab Esdra positus esset. Qui per eumdem prophetie spiritum creditur titulos apposuisse; per quem et Dauid psalmos composuisse. Aliter enim ab Ecclesia non haberentur in auctoritate. Per hoc etiam innuitur, ceteros psalmos iuxta historiam  intitulatos, non esse ad solam historiam accipiendos.

Paratum cor meum, Deus, ac si dicat: Licet ex carnis infirmitate pro passione uidendus sim contristari, tamen paratum est cor meum. Paratum est, inquam, cor meum, id est uoluntas anime mee parata est ad patiendum. Hoc autem bis ad assertionem ponit, et magis in hoc suos auditores ut ad hoc idem pro eo parati sint instruit. Et ego sic paratus cantabo tibi interiori deuotione, et psallam exterius bona operatione, et hoc in gloria mea, id est in consideratione glorie mee. Considero nempe ob hoc me esse glorificandum, cum immortalis fiam et impassibilis. Exhortatur autem humanitatem suam ad cantandum et psallendum, ut per hoc ueniat ad resurrectionem;  et non ponit ipsum cantare et psallere; sed equipollenter ponit exsurgere, quod est effectus istorum, et per hoc intelliguntur cause, scilicet cantare et psallere. Dico quod paratum est cor meum ad hoc ut patiar, et quia cantabo et psallam, et sic fiat, o humanitas mea, exsurge, id est merere exsurgere per mortis obedientiam, et per cantationem et psalmum: tu humanitas dico existens psalterium et cithara. Psalterium quidem secundum superiora, id est secundum uirtutes et bonas operationes quibus Deum laudas ad modum psalterii, quod ex superiori sonat, et cithara secundum inferiora, scilicet secundum mortalitatem et passibilitatem, que etiam Deum laudant patiendo, et pro eius obedientia moriendo a similitudine cithare sonantis ex  inferiori. uel sic: Dico quod psallam in consideratione glorie mee, et ut glorificeris, o caro, exsurge psalterium et cithara, scilicet tu nunc existens cithara secundum inferiorem naturam mortalitatis et passibilitatis, exsurge a morte ut sis psalterium adipiscendo superiorem naturam immortalitatis et impassibilitatis. Dico, exsurge, et sic erit: Exsurgam reuera, et hoc diluculo, id est in mane tertie diei. Hoc 436 quod terminum resurrectionis ponit, facit ad fidei nostre certitudinem, et ad maiorem sue humanitatis exhortationem. Exsurgam, inquam, et per hoc confitebor tibi in populis, id est ueros confessores tibi pariam in populis Iudaicis; et psallam tibi in nationibus, id est tales tibi pariam per  fidem in nationibus gentium, qui tibi psallent. Et non solum per hoc quod exsurgam confitebor et psallam; sed et per hoc quia magna misericordia tua, ego scilicet misericordia tua magna, per emphasim, eo quod per obedientiam passionis mee magna misericordie beneficia generi humano largieris; exaltabor super celos materiales, eos corporaliter ascendendo, et Spiritum sanctum mittam, cuius inflammatione confessores et psallentes instituentur. uel exaltabor super celos, id est super angelos immortalis et impassibilis effectus, qui secundum mortalitatem et passibilitatem paulo minus ab eis modo sum minoratus, et sic instituam confessores et psallentes. Et ueritas tua, id est ego per emphasim tua ueritas, per quem uerificabitur promissio  tua, exaltabor usque ad nubes constituendas, id est usque adeo ut etiam constituam predicatores. Confessores, inquam, pariam et psallentes per resurrectionem et exaltationem meam, et ut pariantur exaltare super celos materiales, uel super angelos, o Deus uerbum mihi personaliter unitum. Non dicit hoc de uerbo, quin uerbum sine tempore sit Patri et Spiritui cequale, sed propter humane nature personalem unionem indissolubilem, que passa est et exaltata, aliquando legitur uerbum passum, et super celos exaltatum.

Exaltare, inquam, super celos, o Deus uerbum, id est fac me humanam naturam ex Itari, et sic super omnem terram tam super Iudeos quam super gentes exaltetur gloria tua, scilicet per hanc exaltationem  omnis modi gens ad tui notitiam ueniendo, te Deum esse super omnes cognoscat et glorificet. uel sic: Exaltare, Deus Pater, me exaltato super celos materiales, uel super angelos, scilicet exalta me super celos, et per hoc apud homines exaltaberis, et me exaltato super omnem terram, subiiciendo mihi eam per fidem, exaltetur gloria tua super omnem terram, ut te scilicet per mei notitiam cognoscendo corde, ore glorificetur et opere. »Nemo quippe ueniet ad te Patrem, nisi per me Filium .« Fac, inquam, me resurgere, et exalta me super celos, ut per hoc dilecti tui futuri liberentur a potestate diaboli. Ut autem ad hanc exaltationem pertingam, saluum fac me prius a morte resuscitando dextera tua, id est potentia tua,  et ut saluus fiam, exaudi me orantem de hac saluatione. Quoniam autem dixerat exsurgam, et confitebor, et exaltabitur super celos misericordia tua, et usque ad nubes ueritas tua, ne hoc uerum esse dubitaretur, ideo quia humiliter orauerat istud auctoritate uerbi, sibi interius loquentis, comprobat sic: Dixi, exsurgam, o auditores, etc. Et ne uerum hoc esse dubitetis, scitote quia Deus uerbum in me sancto suo personaliter existens locutus est hec mihi. Et tunc cum exsurgam exsultabo, sciens quod »mors ultra mihi non dominabitur .« Et ut mei mecum exsultent in futura resurrectione in die nouissimo dïuidam a massa perditorum Sichimam, id est humerosos fideles meos, uidelicet hic in humeris  cordis iugum preceptorum meorum fidenter deferentes, et dimetiar, id est colligam a damnandis conuallem tabernaculorum, id est tabernaculantium, scilicet illos humerosos colligam, ut mecum exsultent, qui cum sint in tabernaculo, id est in militia preceptorum meorum, conuallis sunt, id est humiles; sine humilitate quippe infructuosum est Deo militare. Et ideo diuidam humerosos a perditis, quia meus est Galaad, id est mihi deditus est aceruus testimonii, scilicet congregatio martyrum qui Sichima sunt. Et meus est Manasses, id est mei sunt illi humerosi, qui, et si non sunt Galaad, saltem Manasses sunt, id est obliuiscentes 437 terrena, et extendentes se ad eterna, et illi humerosi qui sunt Ephraim fructificantes, et in se et in aliis per predicationem  suam bona opera, sunt susceptio mei, id est suscipiunt hic me per obedientiam et conformitatem mei, inquam, capitis, scilicet quem suscipere debent cum eorum caput spiritale sim. Et ut uniuersaliter omnem Sichimam comprehendam.

Iuda rex est meus, id est illi humerosi mei sunt, qui, cum sint confessores peccatorum suorum, sunt etiam se bene operando regentes. Hoc autem accipiendum est de fidelibus ex Iudeis, eo quod Sichima locus sit in Iudea, et Galaad mons. Manasses autem et Ephraim et Iudas, uiri Iudei fuerunt. Addit autem de fidelibus ex gentibus, sic: Non solum meus est Galaad et Manasses et Ephraim, sed et Moab, id est gentilis populus, qui huc usque fuit exlex, et sine Patre Deo: est lebes spei mee, id est refectio  spei mee ex ipsius, scilicet diuisione a perditis in futuro letitia refici; sicut aliquis in lebete pleno carne qualibet spem refectionis habet. uel sic: Moab lebes, id est gentilis populus futurus lebes, id est excoquens in se omnem superfluitatem, et molliens cor suum per fidem, durum prius per infidelitatem existens, sicut in lebete duri cibi molliuntur, et superfluus eorum humor excoquitur, erit spei mee, id est pertinebit ad spem meam, scilicet spem habeo ex eius salute reficiendi. Moab, inquam, erit lebes spei mee. Per hoc autem mihi Moab populum gentilem adiungam, quod in Idumeam extendam calceamentum meum, id est in ipsam plebem gentilem extendam predicatores meos. uel calceamentum meum, id est notitiam humanitatis mee, et  per hoc alienigene, id est gentiles qui sunt alienigene, id est alieni a me inimicando mihi per infidelitatem amici facti sunt, id est mihi fient amici per fidem. Moab, et Idumea, et alienigene idem sunt. Quare uero predicatores et humanitas Christi calceamentum dicantur, et quare plebs gentilis Idumea in psalmum LIX est ostensum, et quandoquidem antequam in Idumeam perueniam, oportet me deduci in ciuitatem munitam. Quis deducet me in ciuitatem munitam, id est quis deducet animam meam localiter in infernum, ut inde fideles meos extraham, et principem tenebrarum uinciam; et sic post quis deducet me, id est mei notitiam usque in Idumeam, id est usque in plebem gentilem? Nonne tu Deus me  deduces, qui repulisti nos, id est qui uisus es meos repulisse a gratia tua, faciendo mortales et passibiles? Hoc autem ex nimia affectione sic interrogatiue ponitur. Et est equipollens ac si diceret: Ut Idumeos mihi adiungam: tu Deus, qui meos per Adam repulisti, deduc me prius in infernum ad eum exspoliandum, et diabolum uinciendum, et sic post in Idumeam me deduces. Ciuitas munita dicitur infernus, eo quod omnibus interius existentibus difficilis sit ad exeundum, sicut ciuitas bene clausa et munita captis hostibus grauis est ad egrediendum. Quod dicit repulisti, nos se membris suis adiungendo ex nimia dilectione facit, quia membra et caput Christus unum sunt. Et quandoquidem meos repulisti mortales et passibiles faciendo, et in eis uirtutes  interiores debilitando: non, id est nonne exibis Deus in uirtutibus nostris, id est nonne uenies per gratiam in auxilio uirtutum meorum? Utique exibis in auxilio uirtutum meorum, ne a diabolo superentur, a similitudine strenui auxiliatoris, qui cum aliquibus ad bellum contra hostes exeuntibus in auxilium exit. Exibis, inquam, ita tamen ut multas tribulationes meos oporteat pati, que eis erunt ad auxilium corone adipiscende. Et ita sit concedo ut multiplicem tribulationem sustineant, et de ipsa tribulatione da nobis, id est meis auxilium, scilicet fac ut ipsa tribulatio sit eis ad auxilium corone adipiscende. Ideo uero concedo ut patiantur quia corporea et continua salus hominis uana est, scilicet infructuosum est, et potius ad detrimentum, ut aliquis  salute terrena continue 438 utatur. »Flagellat enim Deus omnem filium quem recipit .« Facit autem apostropham ad auditores, ad eorum instructionem, sic: Exibit, inquam, Deus, in uirtutibus meorum, o auditores, et per hoc in Deo firmiter fundati et innixi faciemus uirtutem, id est mei facient quidquid attinet ad uirtutem, bona opera scilicet; uel facient uirtutem, id est fortem et, ut ita dicam, uirtuosam uictoriam de omnibus hostibus uisibilibus et inuisibilibus, et ipse Deus qui meos in Adam repulit, ad nichilum efficacie deducet inimicos nostros, id est inimicos meorum ad hoc per auxilium potentie deducet tam uisibiles quam inuisibiles, ut nichil loci habeat in eis assultus ipsorum inimicorum.



IN PSALMUM CuIII.


Titulus centesimi octaui. In finem Psalmus Dauid. Quod exponitur. Psalmus iste ascribendus est Dauid Christo tendenti in finem, id est in perfectam consummationem immortalitatis et impassibilitatis. In hoc enim psalmo Christus Deum Patrem orat, ut se quem inimici sui deprimere nituntur, laudabilem ostendat resuscitando, immortalem et impassibilem faciendo, et mundum sibi subiiciendo. Agit etiam de eorumdem inimicorum dolositate, odio et impugnatione. Et concessiue agit de eorum multiplici damnatione. Agit insuper de suorum confessione et laude, hoc autem ea intentione facit ut per hoc quod orat, se esse uerum hominem ostendat; per hoc uero quod eorum ostendit damnationem multiplicem  et suorum confessionem et laudem, se Deum esse demonstrat et omnipotentem. Agit etiam ea intentione de inimicorum damnatione ut alios exterreat ab eorum conformitate.

Deus Pater, laudem meam ne tacueris scilicet ne permittas taceri laudem meam. Quod est dicere: Fac manifestum per resurrectionem meam et totius mundi subiectionem me usquequaque esse laudabilem. Hoc autem ea occasione oro, quia os peccatoris, antonomastice, et os dolosi, antonomastice, Iude scilicet apertum est super me, id est aperietur ad hoc ut opprimat me. Peccator quippe per antonomasiam Iudas dicitur, eo quod Dominum et magistrum suum tradidit. Dolosus etiam, eo quod eum  sub pacis osculo prodidit, qui ad eius oppressionem os aperuit, cum dixit: »Quid uultis mihi dare et ego uobis eum tradam?«  Os, inquam, dolosi super me aperietur, et non solum hoc, sed etiam Iudei quibus ipse me tradet locuti sunt, id est priusquam eis tradar loquentur, lingua dolosa, dicendo: »Magister, scimus quia uerax es ,« etc., et hoc aduersum me, id est ad hoc dolose loquentur, ut deceptione sua, mihi noceant. Et non solum dolose aduersum me loquentur, sed et sermonibus odii circumdederunt me, id est circumdabunt, scilicet tot amaros sermones designantibus odium effundent in me, ut totus per emphasim uidear ex his circumdatus et circumuallatus. Dolosi quippe sermones odium non designant, sed amorem  mentiuntur. Non solum autem hec facient, sed et expugnauerunt me, id est impugnabunt me, et blasphemiis et tribulationibus multis, quatenus me sic expugnent, ut quod uerum est, me negare faciant, scilicet Dei Filium esse. Impugnabunt, inquam, et hoc gratis, id est sine occasione aut utilitate; quod est quidem grauius quam si gratis non facerent. Non tantummodo uero dolose et odiose loquentur aduersum me, sed et detrahebant, id est detrahent in occulto mihi pro eo quod deberent tale quid dicere, ut me diligerent, id est ut per illud dictum comprobarent se me diligere. Quod est dicere: Cum debeant proferre uerba que pertineant ad dilectionem, proferent uerba pertinentia ad detractionem. Ego autem cui ipsi detrahent orabam, id est pro eorum salute  orabo, et in hoc ipsi magis rei, cum orantis pro se sint detractores, dico 439 quod dolose et amare et detractorie de me loquentur, et impugnabunt me. Et hec omnia mala posuerunt aduersum me, id est ponent mihi nociua, et hoc pro bonis multis, que eis feci. Quod est dicere: Cum eis bona plurima fecerim, ipsi econtrario mala retribuent, et tanto magis culpabiles. Et ponent odium pro dilectione mea, erga eos habita, scilicet, cum eos diligam ipsi me odio habebunt. Ostensio a parte boni et a parte mali.

Ostensa inimicorum dolositate et impugnatione, concessiue agit de eorum damnatione, et prius quidem de damnatione Iude, eo quod inter alios precipuus existat. Et hoc sic dicit: Dico quod os dolosi super  me aperietur. Ideoque, Domine Pater, constitue super eum peccatorem antonomastice, id est permitte ut ei peccator ex toto dominetur. Exponit uero de quo peccatore dicat, cum addit: Et diabolus, antonomastice, peccator stet a dextris eius, id est reputetur ab eo esse a dextris, scilicet bonum reputet esse et utile, diabolo seruire. Bonum quippe et utile reputauit diabolo seruire, cum cogitauit impie de magistri proditione. Per dexteram sane bona et utilia solemus assidue denotare. uel sic: Diabolus stet, id est perseueret a dextris eius, id est usus dextera eius, scilicet circa bona opera eius persistat, ut ea penitus per mala opera preponderantia deducat in irritum. Et cum iudicatur, id est cum  hoc sit quod a iusto iudicio Dei pro scelere suo iam sit iudicatus, id est condemnatus, non euadat iudicium illud salubriter penitendo in hac uita; sed exeat de hac uita condemnatus, id est moriatur in damnatione illa. Et oratio eius, id est penitentia eius, que per orationem accipitur, eo quod penitentes orent, fiat tendens in peccatum, scilicet, ad hoc penitentia eius fiat ut se suspendat, quod grauissimum peccatum erit. Scribit enim sanctus Hieronymus Iudam magis Dei clementiam in suspendio sui offendisse quam in Christi proditione. uel oratio, id est optatio eius quam cum oratione faciet, fiat tendens in peccatum, scilicet nichil optet, nisi quod ad peccatum attinet; et fiant dies eius pauci, id est paucis diebus uiuat. Ne uero  gradus apostolatus eius propter eius reatum uideretur sic esse dehonestatus ut nullus in eius loco deberet substitui, addit et episcopatum eius, id est sublimem gradum apostolatus eius, accipiat alter, scilicet Mathias . Per hoc innuit quoniam in gradu unde expelluntur indigni prelati, alii qui digni sint, debent substitui. Agit quoque concessiue de inimicorum Iudeorum damnatione, quos Iude filios et uxorem uocat per similitudinem. Filios quidem, eo quod tunc ab eo sunt in peccato geniti, cum eis facultatem Dominum occidendi prebuit. Uxorem autem, eo quod illi associati fuerint per conformitatem ad mala opera procreandum, sicut uxor associatur uiro ad filios procreandos, cum prius Dei filii essent, eternam nisi peccassent  hereditatem adepturi, et Dei uxor sibi per eius notitiam ad procreanda bona opera copulati. Hoc autem sic dicit: Concessiue de Iude damnatione egi, concessiue etiam ago de damnatione filiorum eius. Fiant, scilicet filii eius Iudei orphani, a Deo Patre, cuius filii fuerunt, eo quod filii eius Iude erunt; et uxor eius plebs Iudaica fiat uidua a Deo uero marito, cuius uxor fuit, eo quod eius Iude uxor efficietur. Non solum uero fiant orphani, sed et transferantur de terra sua filii eius, et non sit ut post aliquem certum locum habeant, sed ut sint semper nutantes, id est nulli loco firmiter inherentes et mendicent, id est semper ope alterius egeant.

Quia uero possent transferri uel dolo uel quolibet  alio modo, addit: Et sic dico transferantur, ut ui a Romanis eiiciantur de habitationibus suis. Et in futuro scrutetur, id est exigat fenerator diabolus omnem substantiam eius, id est peccata non quod peccata sint substantia, sed ad similitudinem dictum 440 est, eo quod sicut fenerator aliquis substantiam suam ad usuram dat, ita diabolus cum substantiam aliam non habeat, peccata ingerit, ut inde penam exigat in futuro. Que dicitur usura, eo quod ipsum fenus peccati excedat, cum peccatum ad tempus sit, et ipsa eterna. Deus quoque fenerator dicitur, eo quod substantiam suam ad usuram accommodat; dat uidelicet intellectum et quinque sensus corporis, ut eorum officio bonorum operum  usuram colligat. Quam pro certo usuram Deus exigit, cum penarum examinatione ab his qui hic fenus sibi traditum negligunt multiplicare. Iuxta uero has ambas sententias littera sic exponitur. Fenerator Christus uel diabolus scrutetur a Iuda omnem substantiam eius, id est exigat ab eo penas pro omni substantia sibi commissa. Christus scilicet, ideo penam exigat, quia substantiam intellectus et quinque sensuum, quam ei accommodauerat, multiplicare neglexit. Diabolus autem, eo quod substantiam peccatorum quam sibi accommodauit, multiplicare sategit: Et non solum hoc, sed et si ad aliqua bona opera laborauerit, maligni spiritus adeo alieni facti diripiant illos labores eius, id est eripiant ei cumulum malorum fructuum, id est laborem illorum  operum bonorum. Scrutetur, inquam, fenerator omnem substantiam eius, et tunc non sit illi aliquis sanctorum adiutor, qui pro eo interpellet; nec sit aliquis sanctorum qui orationibus suis misereatur pupillis eius Iudeis, scilicet qui eius filii existendo, fient a Deo Patre pupilli. Et fiant ipsi Iudei nati, id est filii eius in interitum, id est per eius filiationem precipitentur in interitum eternum; nomen eius Iude deleatur, id est destruatur ut non sit in libro uiuentium, quod ibi scriptum fuit, quantum ad Dei misericordiam; sed ipse delebit per sui nequitiam. Deleatur, inquam, nomen eius, et hoc in generatione una, id est in generatione diei iudicii, que una dicitur, eo quod tunc iustis omnibus »cor unum, et anima una .« Erit enim Deus omnia  in omnibus. Ut autem ipse Iudas multipliciter puniatur, iniquitas patrum eius carnalium qui iniquissimi fuerunt, redeat in memoriam, que modo uidetur obliuioni tradita; et sic redeat ut sit in conspectu Domini, scilicet conspiciat eam Dominus, ut eam in Iuda puniat eo quod ipsos patres in iniquitate superauerit.

Et peccatum matris eius carnalis, que ualde peccatrix exstitit, non deleatur a memoria Domini, sed in ipso puniatur. Certum est autem Deum peccata patrum in illis filiis punire, qui sunt patribus in iniquitate conformes, iuxta illud: »uisitans iniquitatem patrum in filiis usque in tertiam et quartam generationem .« Certum etiam est Deum in illis filiis patrum peccata non punire, qui  bono operi uacantes, patribus in iniquitate conformari contemnunt. Unde per prophetam: »Filius non portabit iniquitatem patris .« Peccatum, inquam, matris non deleatur, sed iniquitas patrum et peccatum matris fiant semper contra Dominum, id est coram Domino, ut ea non obliuiscatur a similitudine rei, contra oculos posite, que non facile obliuioni datur. Et memoria eorum filiorum Iude dispereat de terra uiuentium, quam sibi temere attribuunt, ut nec memoria eorum ibi habeatur, et hoc de Iuda et filiis eius concedo, pro eo quod non est Iudas recordatus, id est non recordabitur, nec ipse nec filii eius facere misericordiam erga me Dominum et Deum, qui tot eis beneficia  contuli. Et persecutus est, id est persequetur Iudas mortificare hominem inopem et mendicum, scilicet persequetur me, ut me mortificet mea natura qua homo sum inops, id est insufficiens per me liberari, et mendicus, id est ope egens alterius. Quod est dicere: Persequetur ut mortificet me hominem mortalem et passibilem, et etiam pro damnationis eius compassione compunctum corde, in quo magis reus erit, eo quod uidelicet pro se compunctum fuerit persecutus. Et dilexit maledictionem, id est diliget 441 Iudas causam maledictionis malam; scilicet operationem, et ueniet ei ideo maledictio eterna et noluit benedictionem, id est nolet causam benedictionis eterne, scilicet bonam operationem, et elongabitur ab eo ipsa benedictio; et induit maledictionem,  sic, ut uestimentum, id est adiunget sibi prauam uoluntatem tradendi me, que causa maledictionis erit, sicut corpori uestimentum adiungitur. Bene uero ponit eam indui, sicut uestimentum. Sicut enim uestimentum adiungitur corpori, cum ei naturale non sit, ita et mala uoluntas anime adiungitur per consensum, cum extra naturam eius sit. Et intrauit, id est intrabit mala uoluntas illa in interiora anime eius, sicut aqua, que etiam interiora carnis intrat. Tunc, scilicet, dicitur mala uoluntas anime interiora intrare, cum non solum anima consentit, sed etiam ad prauam uoluntatem perficiendam toto nisu laborat, a similitudine hostis, qui magis timendus est, cum iam urbem intrat, quam cum adhuc de foris ualde uicinus est. Et ut magis  dicam, intrabit adeo ut sit iam in omnibus ossibus, id est uiribus anime superatis, scilicet ratione et libero arbitrio, sicut oleum, quod non solum carnem, sed et ossa penetrat. Tunc quidem mala uoluntas dicitur ossa anime penetrare et confringere, cum ratione et libero arbitrio infirmitas ad operationem pertingit, a similitudine hostis, qui perniciosior est, cum iam urbis munitiones obtinuit, quam tunc cum urbem solummodo intrauit.

Quandoquidem autem causam maledictionis interius induit, fiat ei sicut uestimentum quo operitur homo exterius, ut sicut uestimentum illud exterius apparet, ita et mala uoluntas in aperto fiat per hoc, quod se suspendet, et fiat ei sicut zona qua semper precingitur: ut sicut zona illa qua precingitur  eum promptiorem et expeditiorem facit ad operandum, sic et mala uoluntas illa illum promptiorem et expeditiorem faciat ad se suspendendum et perenniter occidendum. Non enim eum Deus ad hoc excecationis uenire permitteret ut se interficeret, nisi mala uoluntas Dominice proditionis huius interfectionis causa precederat Dico de Iuda quod persequetur me inopem et mendicum, et quod diliget maledictionem et induet eam sicut uestimentum. Et non solum hoc opus est Iude ut me persequatur et diligat, et induat maledictionem; sed etiam hoc idem opus erit eorum qui mihi detrahunt, id est hoc idem operabuntur Iudei, ut me scilicet persequantur, et maledictionem induant  et diligant. Mihi, inquam, detrahunt existenti apud Dominum, id est equalitate essentie Domini Patris, in hoc, scilicet mihi detrahunt quod Dei me Filium esse negant, cum tamen apud Dominum sim, iuxta illud Ioannis: »uerbum erat apud Deum .« Per hoc quod se dicit apud Dominum esse, innuit quod qui detrahit ipsi Filio, detrahit et Patri Domino, iuxta illud: »Qui non honorificat Filium, non honorificat Patrem .« uel sic: Quia de maledictione Iude et Iudeorum egerat, ne uideretur imprecatiue et causa maleuolentie sic egisse, ostendit pro malis meritis eorum se hoc concessiue dicere, sic: Dixi fiant dies eius Iude pauci, et fiant filii eius orphani, et non sit illi adiutor, et fiant nati eius in interitum, et cetera  talia, et hec non imprecatiue dico, sed concessiue. Hoc enim, id est hanc multiplicem maledictionem promeretur malum opus eorum, qui detrahunt mihi, existenti apud Dominum, scilicet malum opus Iude et filiorum eius. Et non solum eorum qui mihi detrahunt, sed et qui loquuntur mala aduersus animam meam auferendam, scilicet qui hoc ad inuicem loquuntur qualiter animam auferant. Et ideo tu, Domine, Domine, qui potens es, cum Dominus omnium sis, fac mecum resurrectionem et mei glorificationem. Ac si dicat: Ego merito obedientie mee operor 442 resurrectionem et glorificationem meam, et tu fac mecum ista auxilio potentie tue, et hoc propter nomen tuum glorificandum. Nam per me glorificatum, tu quoque glorificaberis, sicut  in me blasphemato, tu etiam blasphemaris. Unum enim sumus, et ideo debes facere mecum, quia suauis est mihi, id est delectabilis misericordia tua, scilicet mihi delectabile est non austerum quod per mortem meam genus humanum misericorditer reparare disposuisti. Quoniam autem dixerat, fac mecum, et non determinauerat quid faceret, determinat hoc, addendo sic: Fac mecum, inquam, et hoc scilicet fac:

Libera me a mortalitate et passibilitate resuscitando me, et necesse est ut hoc orem, quoniam ego qui secundum aliam naturam sum Deus immortalis et impassibilis et omnipotens, secundum humanam naturam sum egenus, id est impotens alterius ope liberari quam tua, et pauper, id est insufficiens  ope mea saluari. Quod est ac si dicat: Mortalis sum et passibilis, et non sic potens ad patiendum ut nichil patiar: sed ita quod cor meum conturbatum est, id est anima mea, conturbabitur timore mortis, et hec tamen conturbatio est intra me, id est in potestate mea scilicet hoc non fit preter uoluntatem et dispositionem meam, cum Deus sim et omnipotens. Hoc autem ad hoc ponit, ne quod orauerat uideretur coactus pati. Et non solum conturbabor, sed etiam ablatus sum existens sicut umbra in uespere, cum a montibus declinat, id est auferar a discipulis meis, cum capiar non spiritaliter, sed localiter. Auferar, inquam, existens similis umbre a montibus declinanti, id  est descendenti. Sicut enim circa uesperum umbra descendens a montibus paulatim crescens, accedit ad noctem; sic et ego a meis ablatus, patiendo paulatim ad mortem accedo, et cum auferar Iudeis me capientibus, excussus sum sicut locuste, id est mei a me excutientur, et fugient instabiles sicut locuste, iuxta illud propheticum: »Percutiam pastorem, et dispergentur oues gregis .« Non solum autem a me excutientur localiter, sed et genua mea infirmata sunt, id est apostoli etiam qui genua mea dicuntur; eo quod per eos ferar in notitiam hominum, sicut fertur per genua corpus. Infirmabuntur in fide, ut etiam de resurrectione mea sint dubitaturi; illi quippe infirmati sunt qui cum hesitatione dixerunt: »Nos  putabamus quod hic esset redempturus Isrel .« Infirmabuntur, inquam, et hoc continget a ieiunio panis illius, qui de celo descendit , mei uidelicet. Quod est ac si dicat: Inde eis continget hec infirmitas, quod me absente, ieiunii erunt a doctrina mea. Dixi quod auferar a meis, existens similis umbre declinanti; et sic caro mea immutata est, id est immutabitur, ut ex animata fiat inanimata; et hoc propter oleum, humano generi dandum, ut omnibus detur gratia remissionis; que oleum dicitur, eo quod peccata sanat, et lumen anime clarificat, ad similitudinem olei quod uulnera sanat, et oculos corporis clarificat. Et postquam caro mea immutabitur, ego factus sum opprobrium illis, id est ego qui ad hominum salutem  patiens opprobrium nequaquam esse deberem, fiam illis Iudeis opprobrium, scilicet pro opprobrio magno reputabunt, quod de eorum genere natus sim. uel, fiam illis opprobrium, id est causa opprobrii: nam pro crucifixione mea in eternum opprobrium apud homines erunt; et non solum me crucifigent, sed etiam uiderunt, id est cum delectatione aspicient me mortuum, habentes me spectaculum, et mouerunt, id est mouebunt capita sua cum derisione dicendo: »Alios saluos fecit, scipsum non potest saluum facere .« Et quia caro mea immutabitur, et fiam opprobrium, adiuua me, Domine Deus meus; et hoc modo adiuua: Saluum me fac, resuscitando et immortalem et impassibilem faciendo, et hoc secundum misericordiam tuam; ut  sicut ampla est misericordia tua, ita et salus mea sit ampla.

Et, me saluato, sciant Iudei ipsa rei experientia, quod hec manus 443 quam ipsi negligunt tua est, id est quod ego sum manus tua, id est Filius tuus secundum diuinitatem, quod ipsi negant. Et, licet tibi sit hec manus secundum diuinitatem con ubstantialis, tu tamen, Domine, fecisti, id est creasti eam, secundum humanitatem. Manus Patris Filius dicitur, eo quod per ipsum omnia Pater operatur. Cum se Deum et hominem uerum ostendit, destruit et illorum heresim qui eum esse hominem solum, et eorum qui eum esse Deum tantum asseruerunt. uel sic: Et per mei saluationem sciant quod hec  manus, id est hec operatio mortis mee, tua est, non ex eorum potestate; et hoc modo tua, quod tu, Domine, fecisti, id est disposuisti eam. Enuntiat autem futurum esse, quod orauit, ne uideretur ex diffidentia orasse, sic: Dixi adiuua me, Domine, et sic facies. Maledicent illi, id est depriment me in mortem Iudei; et tu benedices, id est exaltabis me resuscitando. Et quia maledicent confundantur, id est erubescant non ad utilitatem suam Iudei qui insurgunt, id est insurgent in me uerbis et tribulationibus; seruus autem tuus ex opposito letabitur, de perenni gloria adepta ego, scilicet, letabor quia seruus tuus sum in nullo tibi resultans. Confundantur, inquam, et non parum, sed induantur, id est circumdentur pudore per emphasim Iudei qui detrahunt mihi, ad  similitudinem corporis, quod a re induta circumdatur. Quod est dicere: Plenariam habeant confusionem, et non simplicem confusionem, sed operiantur, id est aperte circumdentur confusione sua, id est confusione quam malis actibus suis promerentur, sicut diploide, id est ad modum duple uestis. Scribit sanctus Hieronymus diploidem esse chlamidem duplam, cuius una pars interior, altera uero est exterior. Unde congrue Iudei dupla confusione dicuntur operti fuisse, sicut diploide. Una quidem confusione interius in anima, et si non ad penitentiam in resurrectione Christi et ascensione: altera uero exterius in ipsorum captione et dispersione. Dico quatenus illi confundantur, ego autem confitebor Domino, o auditores, in ore meo, id est  mei confitebuntur laudem Domino, non solum corde, sed et ore suo, non tacendo pre timore infidelium; et hoc nimis, id est ualde. »Corde enim creditur ad iustitiam, ore autem confessio fit ad salutem ,« Et non coram paucis infidelibus mei laudabunt Dominum, sed in medio multorum laudabo illum, id est in manifesto multorum infidelium laudabunt eum ore, non reformidantes minas eorum; et inde continget hec laus, quod ipse Dommus astitit, id est astabit a dextris mei pauperis, scilicet, patrocinabitur mihi secundum illam naturam, qua pauper sum; ad similitudinem patroni, qui a dextris pauperis stat, cui patrocinatur. Non enim patronus a sinistris esse dicitur, sed a dextris, cum per dextram prosperitas, per sinistram autem aduersitas  accipiatur. Astabit, inquam, a dextris ad hoc, scilicet, ut faceret, id est faciat saluam animam meam a Iudeis persequentibus, resuscitando me, ne in morte detinear.



IN PSALMUM CIX.

Psalmi centesimi noni Titulus. Psalmus Dauid, uel Dauid prophete eo quod ipse hic loquitur, uel Dauid Christi eo quod de eo hic agit Propheta. Et totus iste psalmus ad laudem eius spectat: nam quia Propheta in superiori psalmo ipsum Christum induxerat orantem, ne laus eius taceretur, eum laudabilem ostendit ex attestatione paterne auctoritatis. Inducit enim ipsum Patrem ad ipsum Dominum iesum loquentem et predicentem ut conregnet sibi,  et ostendentem quod sibi consubstantialis sit et ceternus; et iurantem quod sacerdos erit in eternum secundum ordinem Melchisedech. In hoc quoque eum esse laudabilem comprobat, quia in futuro a dextris 444 Patris sedens, reges sibi rebelles hic confringet, et in nationibus iudicando exaltabit humiles, et potentes et superbos deprimet, et hec tanta potestas inde ipsi continget, quod torrentem passionis bibet.

Dixit Dominus Domino meo. Quod est dicere: Dominus Pater dicet non uerbis, sed interius ineffabili dicere, Domino meo Christo; et hoc dicet assidue, ex quo Diuinitas humanitati erit unita. Et ecce quid dicet: Sede a dextris meis, id est conregna mihi, a similitudine regis, qui filium suum quem  sibi conregnare constituit, a dextris suis in regali throno suo consedere facit. Cum Propheta, Dominum Christum, Dominum suum dicit, Iudeorum infidelium partem auctoritate sua comprimit, qui eum Deum et Dominum esse negauerunt. Contra Iudeos quippe incredulos in hoc psalmo agere uidetur, et est hoc equipollens ac si patenter eis dicat: Negabitis, o Iudei increduli, Christum Deum et Dominum esse, quem ego tamen Dominum futurum esse intelligo, et Patri conreg naturum. uel, sede a dextris meis, scilicet post mortis passionem merito obedientie tue quiesce ab omni labore: a similitudine sedentis, qui quiescit. Sede, inquam, et hoc in dextris meis, id est, quiesce existendo in potioribus meis, in immortalitate scilicet et in impassibilitate:  sede, inquam, a dextris meis, et tandiu sede, donec ponam inimicos tuos, et gentiles et Iudeos, scabellum pedum tuorum. Quod est dicere: Tandiu mihi conregna, donec omnes illos qui tibi inimicantur, nolentes tibi subiici, ponam scabellum, id est subditos tibi ut scabellum pedibus est subditum. Scabellum, inquam, pedum tuorum, id est tue stabilitatis, que per pedes accipitur, eo quod pedibus statur, scilicet, donec eos sic tibi subiiciam ut tu super eos stes, id est perseueranter regnes. Non dicit ideo donec ponam inimicos tibi subditos, quod non et modo ipsi subditi sint, alioquin enim Deus non esset; sed quia cum ei subditi sint quantum ad rei ueritatem, non sunt tamen subditi, quantum ad eorum  cognitionem. Quorum in hac uita ad fidem uenientes spontanee, se subditos esse cognoscent, reliqui uero qui eius subiectionem hic cognoscere negligent, in futuro tandem se perenniter subditos esse, uelint nolint, per tormentorum exhibitionem cognoscent. Unde Psalmista alibi: »Omnia subiecisti sub pedibus eius .« Est autem hoc ac si sic positum esset: Sede a dextris meis mihi conregnando, donec cognoscere faciam inimicos tuos omnes et gentiles et Iudeos, quod ipsi uere sunt scabellum pedum tuorum, id est tibi semper subditi. Quidam scilicet cognoscent, uenientes ad fidem; quidam autem tandem in futuro conducentur in iustam damnationem.

Notandum quod non ideo dicit eum a dextris sedere,  donec inimicos scabellum ponat, quin et post in eternum sedeat; sed quia tunc eum sedere manifestum erit, eum tunc sessurum esse debere non oportuit. Nunc autem eum sedere ad instructionem fidei nostre confirmat, eo quod eius sessio modo adhuc inimicis eius non est cognita. Postquam uerba Patris ad auctoritatem commendationis Filii apposuit, Propheta in sui persona, ad eius commendationem, agit sic: Dixi, o Domine Christe, quod hoc dicet tibi Pater: Sede a dextris meis, donec ponam inimicos tuos in futuro scabellum pedum tuorum. Qui uidelicet Dominus Pater hic interim, antequam omnes inimici ponantur scabellum, emittet ex Sion uirgam uirtutis tue, id est dilatabit ex Sion ex Iudaico populo, scilicet uirgam uirtutis tue, id est regnum  uirtutis tue: quod scilicet cum uirtute equitatis moderaberis. Per uirgam quidem sceptrum, per sceptrum autem quod regni signum est, regnum accipimus: et est hoc equipollens ac si sic poneret: In Iudeorum Ecclesia primitiua parabit 445 tibi regnum Dominus Pater, et a Iudeis emittet, id est extendet, regnum tuum in gentibus, ut complures ex ipsis gentibus tibi uoluntarie per obedientiam subiiciantur; et sic in hac uita in medio, id est in communi, inimicorum tuorum tam Iudeorum quam gentilium dominaberis, id est dominaberis communiter fidelibus ex Iudeis et gentibus inimicis tuis per infidelitatem existentibus; et concedo ut ita sit. Dominare, scilicet in medio, id est in communi, inimicorum tuorum, Iudeorum et gentilium,  id est inimici tui communiter te Dominum esse cognoscant; et tu domineris dirigendo eos de bono in melius. uel, dominare in medio inimicorum tuorum, id est in iustis qui dicuntur medium inimicorum, id est infidelium, eo quod ab infidelibus eos persequentibus undique circumdentur; sicut illud quod medium est ab his, qui circumquaque sunt circumdatur. Apponit etiam Propheta ad Filii commendationem uerba Patris cum dicit: Tecum principium, etc. Quod sic adaptatur: Posset queri quare Deus Pater diceret Christo: Sede a dextris meis, cum nulli alii dixerit hoc. Ad quod sic additur: Dixi: Sede a dextris meis, et te quidem decet sedere a dextris meis, quia genui te ineffabili genitura, ex  utero, id est ex secreta essentia mea, que per uterum accipitur, eo quod uterus est secreta pars corporis, et hoc ante Luciferum. Per hoc quod eum ante Luciferum genitum dicit, qui dignissimus inter angelos fuit, unde etiam superbiens corruit, innuit quoniam ante omnem creaturam eum genuit; et per hoc eum non sic genitum esse ut creatura esset. secundum quod a Patre genitus est, ostendit. Hoc autem est ac si dicat: Ideo te decet sedere a dextris meis, quia mihi es Filius consubstantialis. Ne uero intelligeretur ex tempore genitus esse, preponitur, tecum principium. Quod est dicere: Genui te, ego, inquam, existens tecum principium omnium rerum, scilicet, sic te genui ut tamen principium omnium rerum simus, id est ut ceternus mihi sis, ut, scilicet  et per te omnia facta sint, sicut per me. Et bene ponit non mecum principium, sed tecum principium. Si enim poneret tu es mecum principium, posset a male intelligentibus errari, ut per hoc Patrem maiorem Filio dicerent. Ceterum cum ponit ego sum tecum principium, cum nulli dubium sit Patrem non esse Filio minorem, procul dubio per hoc innuitur eum esse eidem Filio ceternum et cequalem.

Ostendit etiam in qua natura eum genuit, et ei ceternus et cequalis sit, cum addit: In die uirtutis tue in splendoribus sanctorum. Quod sic adaptatur: Genui, inquam, te, et sum tecum principium, et hoc in die uirtutis tue, et in splendoribus sanctorum, id est, in ea natura te genui, in qua tu es dies,  scilicet, secundum diuinitatem te genui, et tecum sum principium, que dies est, id est die clarior. Unde de se Christus dicit: »Ego sum lux mundi .« In die, inquam, uirtutis tue, id est potentie tue, scilicet, que diuinitas est uirtus et potentia tua; et in splendoribus sanctorum genui te, et sum tecum principium, id est eadem diuinitate, per quam sanctos splendidos facis; ideoque splendor sanctorum dicitur . Et bene quidem dicitur pluraliter splendores, eo quod plures sanctos in moribus splendificat. uel sic: Sum tecum principium, id est ceternus et cequalis, in die uirtutis tue, id est in diuinitate, et in splendoribus sanctorum, id est in equalitate splendorum sanctorum, scilicet, in equalitate sancti Spiritus, per quem  omnes sancti splendificantur, qui plurali uocabulo splendores dicuntur, propter septiformem gratiam eius. Ac si dicat: Ego et tu principium sumus, id est ceterni et cequales. uel sic multo melius legi potest: Genui, inquam, te, tecum existendo principium, quod palam erit me te genuisse, et tecum esse principium in die uirtutis tue, id est in die iudicii, in quo manifesta erit uirtus tua, que modo non omnibus apparet. Et palam erit in splendoribus sanctorum, id est in die illa uirtutis 446 tue in qua sanctos tuos in eternum splendidos facies. Quod est dicere: Per sanctos tuos quos in die uirtutis tue splendidos facies, palam erit quod mihi ceternus es et cequalis et consubstantialis. Postquam ex  ipsius Patris auctoritate comprobauit Christum Patri conregnare, et ipsi consubstantialem et ceternum et cequalem esse, ex eadem auctoritate Patris comprobat per eum sacerdotem factum, sacerdotium Leuiticum in sacerdotium Melchisedech in eternum esse commutandum, sic: Dixi, o increduli Iudei, quod Dominus Pater dixit, id est, dicet Domino Filio: Sede a dextris meis, etc.: et non solum hoc, sed etiam iurauit, id est iurabit, Dominus Pater, id est firmiter dicet et promittet interiori iuratione Domino Filio, et sic quod non penitebit eum inde, id est non immutabit promissum suum, a similitudine penitentis. Iurabit, inquam, et ecce hoc iurabit tibi, o Christe: Tu es sacerdos constitutus secundum humanitatem, secundum ordinem Melchisedech, id est  secundum multiplicem dignitatem, que consideratur ordinatim in Melchisedech. Melchisedech quippe rex iustitie interpretatur, qui fuit rex Salem, id est »rex pacis sine patre, sine matre, neque initium dierum neque finem uite habens .« Non tamen ut ita esset in re, sed ideo dicitur esse sine patre, sine matre, neque initium neque finem dierum habuisse, quoniam in historia nichil de patre, nichil de matre, siue de initio, siue de fine dierum eius legitur. Iste quoque Melchisedech sacerdos Altissimi legitur fuisse, et panis et uini sacrificium obtulisse. Hec igitur omnia in Christo considerari potuerunt, qui nimirum iustitie rex et totius pacis est, existens sine patre secundum humanitatem, et sine matre, et absque initio dierum  et fine secundum diuinitatem; qui, etiam sacerdos Altissimi Patris existens, ueri panis et uini, scilicet corporis sui atque sanguinis, sacrificium in ara crucis obtulit. Tu es, inquam, sacerdos secundum ordinem Melchisedech; et hoc in eternum, id est ita ut sacerdotium tuum in loco sacerdotii Leuitici, iam euacuati, admissum sit, durans in eternum in te et in tuis. In sui quidem persona sacerdos in eternum dicitur, non quod sacrificium corporis atque sanguinis in eternum offerat, quod tantum semel obtulit, sed quoniam in eternum pro filiis orat apud Patrem. Sacerdotum enim non tantum est offerre. sed et pro populo orare. In suis autem sacerdos est in eternum, et secundum oblationem quam in eternum, id est usque ad finem mundi iugiter offerunt,  et secundum orationem. Quotidie namque sacerdotes eius et oblationem Dominici corporis et sanguinis offerunt, et pro populo orationem fundunt. Congrue sane ponit cum iuramento Patris eum sacerdotem secundum ordinem Melchisedech in eternum constitutum esse, ut innuat ex toto firmiter et irrecuperabiliter sacerdotium Leuiticum, in sacerdotium Melchisedech commutatum esse.

Postquam de eius sacerdotio ex auctoritate Patris egit, de ipsius ultione et iudicio futuro agit sic: Tu, o Domine Pater, dixisti Domino meo, Christo Filio tuo: Sede a dextris meis, etc., et ipse Dominus a dextris tuis sedens confregit, id est eterne damnationis confractione confringet, non solum minores,  sed et reges sibi hic aduersantes, in die ire, id est uindicte sue, scilicet in die iudicii, in quo uindicta sua manifesta erit. Et tunc iudicabit in nationibus. id est iudicium faciet equum in omnibus fidelium et infidelium generibus; et per iudicium illud implebit ruinas, id est suos qui se hic diruunt et humiliant, non extollunt, implebit exsultatione. Quod est dicere: Humiles suos exaltabit, et conquassabit capita multorum in terra, id est conteret superbias multorum, quas habent in terreno flore, que per capita denotantur, eo quod hec pars in corpore sublimior sit. Unde propheta: »Omnis uallis implebitur, et omnis mons et collis 447 humiliabitur .« uel sic: Implebit, id est plenarias faciet in futuro,  ruinas infidelium, ut cum hic se per peccata diruant, ipse eos ex toto diruat, cum in eternum damnabit. Et conquassabit capita in terra multorum: hoc non immutatur. Et inde ipsi tanta potestas a Deo Patre dabitur, quod in uia huius uite positus, scilicet, in hac uita per quam regressio fit ad celestem patriam, bibit de torrente, id est bibet de calice passionis, que dicitur torrens, eo quod ad tempus fuit, et amara sicut torrens, qui cito ex pluuiis crescens, cito deficit, et cum turbidus sit amarus ad bibendum. Et propterea, quia bibere non renuet, exaltabit Deus Pater caput eius, id est exaltabit sublimitatem eius, ut cum, scilicet, primum in innocentia sit sublimis, multo magis sublimet eum dando illi »nomen, quod est super omne nomen .«  Per caput quidem eo quod altum sit sublimitas intelligitur.



IN PSALMUM CX.

Titulus centesimi decimi: Alleluia. Ac si dicat: Totus iste psalmus in sui euidentia omnibus fidelibus dicit alleluia, id est, laudate Deum in integritate dilectionis et bone operationis. Propheta namque in hoc psalmo agens, se confessurum Domino in integra dilectione et bonis operibus dicit, ostendens opera bona magna esse et a Domino. Et que sint illa bona opera Domini, exponit. Et ideo se confessurum Domino laudem dicit, ut fideles omnes ad confitendum instruat, quos etiam esse inexcusabiles de confessione ostendit. Tum ideo, quoniam ignorantes non sunt, cum eis per predicatores escam doctrine iam  Dominus dederit, tum quia non sunt ad hoc impotentes, cum in eis Dominus per gratiam, iudicium et ueritatem operetur, tum etiam eo quod utile sit confiteri, cum mandata Domini sint fidelia. Et quia iam Redemptorem misit, per quem testamentum suum mandauit, ut autem magis ad confitendum Domino eos adhortetur, confirmat eum sanctum esse confitentibus, et terribilem confiteri nolentibus.

Confitebor tibi, Domine, in toto corde meo, scilicet, laudabo te iugiter in tota affectione cordis mei, in integra dilectione, et hoc in consilio et congregatione iustorum, id est, hanc confessionem faciam in imitatione iustorum, qui hoc non temere faciunt, sed cum consilio; et qui pauci non sunt, sed ut maior  sit auctoritas, congregatio, id est multi sunt. Per hoc quod se dicit Dominum laudaturum integra dilectione, datur intelligi quod etiam laudabit eum bona operatione, cum integra dilectio otiosa esse non possit, iuxta illud Dominicum: »Si quis diligit me, sermones meos seruabit .« Confitebor, inquam, Domino, et interius integra dilectione et exterius bona operatione. Et hec opera confiteri interius et exterius magna sunt, id est honesta; et non sunt a me, sed sunt etiam Domini, id est, hec in me Dominus operatur, et exquisita sunt, id est nimis egregia. Exquisita pro egregia ponit, eo quod illud quod egregium est, diligenter soleat exquiri. uel sic: Hec opera Domini magna sunt, exquisita, id est, si diligenter  exquiratur cuius nature sint, magna apparebunt. Quoniam autem solummodo dixerat: Confitebor, et post pluraliter dixerat, magna opera, non intelligeret aliquis in his uocibus que sunt: Confitebor tibi, Domine, in toto corde meo, plura bona opera denotari, quod tamen uerum est. Ideoque posset queri: Que dicis esse magna opera Domini? Ad quod sic addit: Magna opera Domini dico: ire in omnes uoluntates eius, id est exsequi opere omnes uoluntates eius. Et quia posset iterum queri que sint exsecutiones uoluntatum eius, intendit hoc ostendere, sic: Ecce dico exsecutiones uoluntatum eius, scilicet, confessio peccatorum est opus uoluntatis eius, id est, hoc uult ipse unumquemque operari ut humiliter peccata sua confiteatur. Et post confessionem  magnificentia est opus eius, id est, post confessionem uult ut auxiliati ab eius gratia per liberum arbitrium 448 operemur in nobis, abstinendo a peccatis, magnificentiam, id est innocentiam que magnificentia dicitur, eo quod animam magnam facit, id est Deo honestam: et post etiam iustitia est opus uoluntatis eius, id est iustitia uirtutum et bonorum operum. Quod est dicere: uult ut uirtutibus adhereamus, id est ad iusta opera insistere satagamus. Et hec iustitia existens opus eius manet in fidelibus suis usque in seculum futurum subsecutiuum huius seculi, et in hoc apparet magnum quid esse; uel sic: Dixi quod confiteri Domino integra dilectione, et confiteri perfecta operatione, sunt magna opera Domini. Et hoc comprobatur a minori, quia, scilicet,  confessio peccatorum et magnificentia, id est innocentia, quod longe minus est quam integra dilectio, est opus eius. Et iustitia, id est uirtutes, et illa bona operatio, que non a Deo digna est, ut integra dilectio et perfecta operatio est opus eius, et illa iustitia eius manet tamen in pluribus fidelibus usque in seculum seculi, id est quandiu hoc seculum durat, etsi non sit usquequaque perfecta; et per hoc quod manet, constat quod magnum quid est.

Postquam se Domino confessurum promisit, et eamdem confessionem satis commendauit, ut fideles noue legis ad confitendum Domino attrahat, eos ostendit non esse excusabiles pro ignorantia, quibus escam doctrine Dominus est daturus, sic: Dixi confitebor,  id est laudabo Dominum integra dilectione et perfecta operatione, et uos, fideles Noui Testamenti, similiter confitemini, cum de ignorantia excusationem non habeatis. Nam Dominus misericors in natura et miserator secundum exhibitionem beneficiorum memoriam fecit, id est faciet, mirabilium suorum antiquorum, scilicet, mirabilia sua in tempore patrum nostrorum operata, que iam per temporis longitudinem obliuioni fere sunt tradita, reducet in tempore plenitudinis ad memoriam, impendendo beneficia que per mystica illa mirabilia fuere presignata. Exponit autem in parte quomodo memoriam faciet mirabilium suorum, sic: Memoriam, inquam, faciet mirabilium suorum, et hoc modo quidem quod dedit, id est dabit, escam dotrine  Noui Testamenti, id est noue legis, timentibus se casto timore, apostolis scilicet, et per illos timentes huiusmodi esca refectos, memor erit illius testamenti sui, id est noue legis usque in seculum futurum, scilicet, illius noue legis per prophetas promisse, quam diu uisus est obliuioni dedisse; memor erit dando illam frequenter per apostolos, et ceteros predicatores, quandiu mundus iste durabit. Et sic memor erit quod non solum predicatoribus et apostolis dabit intelligere significationem operum suorum, que in ueteri Testamento egit, ad figuram beneficiorum Noui Testamenti, sed et per predicatores timentes se annuntiabit populo suo Iudaico, uirtutem significationis operum suorum, que in ueteri Testamento egit. Quod est dicere: Faciet fideles  ex Iudeis intelligere per doctrinam predicatorum timentium se, quid significauerunt opera sua antiqua, ut hac occasione interius confiteantur. Annuntiabit, inquam, per timentes se populo suo Iudaico significationem operum suorum sic, ut illis timentibus apostolis, scilicet, et populo suo, scilicet conuersis ex Iudeis, det hereditatem gentium, id est det conuersos ex gentibus illis in hereditatem, ut eos doctrina sua excolant, sicut aliquis hereditatem suam excolit. Gentes, inquam, dabit illis hereditatem, et in illis gentibus erunt opera manuum eius, id est egregia opera eius, que dicuntur opera manuum, eo quod magis quam cetera membra egregia sunt ad operandum. Opera, inquam, eius egregia erunt in illis gentibus, que opera sunt ueritas et iudicium,  prius iudicium peccatorum per humilem confessionem, et post ueritas, id est uirtutes et bona opera; que ueritas dicuntur, eo quod ad uerum esse ducunt. 449 Ac si dicat: Ut fideles ex gentibus sibi confiteantur integra dilectione, per predicationem apostolorum operabitur in illis iudicium et ueritatem. Adiungit causam aliam, quare debeant confiteri, sic: Dixi confitebor integra dilectione, et complendo mandata eius bona operatione, et uos quoque, fideles, confitemini illi integra dilectione, et mandatorum eius completione: fidelia enim sunt mandata eius, scilicet non inutilia, sed certa, pro quorum completione reddentur promissa premia. Fidelis quippe dicitur a quo promissa complentur; fidelia  inquam, sunt mandata eius, si non ad horam fuerint completa, sed confirmata, id est confirmitate perseuerantie completa usque in seculum seculi huius subsecutiuum; etsi sint facta in ueritate, id est in fundamento uere fidei, et in equitate, id est in equa intentione, ut non compleantur contuitu temporalium, sed celestium bonorum. Aliter enim non ualeret. Et ideo adhuc confitemini Domino in integra dilectione, et in mandatorum eius completione, quia Dominus Pater misit, id est mittet, populo suo, uobis scilicet fidelibus, ex Iudeis et gentibus, redemptionem, id est Christum qui erit redemptio, et per illam redemptionem, mandauit, id est mandabit, uobis testamentum suum nouum, ducens complentes se in eternum, ideoque confiteri debetis  Domino in completione mandatorum ipsius Noui Testamenti. Et ideo adhuc confitemini Domino quia sanctum et terribile nomen eius, quod est Dominus, id est, per hoc nomen quod est Dominus denotatur sanctus, id est delectabilis et suauis confitentibus, saluaturus eos, et terribilis confiteri nolentibus eos iuste damnaturus. Ne uero inutile uideretur quod terribilis est, ostendit que utilitas inde contingat, sic: Terribilis, inquam, est, et non est absque magna utilitate. Nam timor Domini, scilicet timor seruilis, est initium sapientie, id est, bone uite que cum sapentia fit. Pauci quippe sunt qui seruili timore bene uiuere non incipiant, per quem tamen ad timorem castum sepe pertingitur. Dixi magna esse opera Domini, et quod memoriam faciet mirabilium suorum, et  quod fidelia mandata eius et redemptionem mittet populo suo, et quod sanctum et terribile nomen eius, et quod initium sapientie timor Domini, et hec omnia fideles Noui Testamenti intelligere debent, et intellectus iste bonus, id est utilis omnibus facientibus eum, id est, qui hoc quod intelligunt in quantum possunt complere satagunt. Intelligentibus enim et non facientibus inutilis est intellectus; et laudatio eius boni intellectus, id est completio per operationem, que laudatio dicitur, eo quod ille qui aliquid uoluntarie complet, illud laudat quod complet, manet perseueranter usque in seculum seculi huius subsecutiuum. Ac si dicat: Tunc intellectus iste bonus est, si per completionem laudetur et non ad horam, sed si laudatio illa maneat perseueranter  usque in finem huius uite. »Qui enim perseuerauerit usque in finem, hic saluus erit .«



IN PSALMUM CXI.

Titulus centesimi undecimi: Alleluia, reuersionis Aggei et Zacarie. Quod sic exponitur: Laudate Deum uos, quicunque de hoc quod hic fit per uirtutes et opera bona, de reuersione uidelicet Aggei et Zacarie ad Hierusalem; scilicet, laudate Deum per bonam uitam, per quam reuertamini de exsilio huius uite ad Hierusalem celestem, ad imitationem Aggei et Zacarie, id est perfectorum ad patriam celestis Hierusalem, bene uiuendo reuertentium. Aggeus sane qui solemnis uel festiuus, et Zacarias qui zelans interpretatur, duo prophete fuerunt,  qui in captiuitate Babylonica reditum filiorum Isrel ad Hierusalem et reparationem templi preuiderunt, et etiam reuersioni ad Hierusalem et reparationi templi interfuerunt. Unde per hos duos perfecti quique accipiuntur, qui zelantes, id est Dominum Iesum 450 diligentes, et prout eis possibile est imitantes, solemnes et festiui sunt, dum in contemplatione positi, festis solemnibus angelorum intendunt; iam etiam spe certa preuidentes Hierusalem celestis perfectam in futuro reparationem, que per Adam in parte destructa fuit, quantum ad homines scilicet, non quantum ad angelos, ad quam Hierusalem celestem iidem perfecti iam per uirtutes et bonas operationes de huius uite exsilio reuertuntur. Horum itaque beatam reuersionem per timorem  et mandatorum Domini uoluntatem, et per innocentiam, et sapientiam, et iustitiam, et fidem, et spem firmam, et immobilem, et pecunie, id est sermonum suorum distributionem, Propheta in hoc psalmo demonstrat, ea intentione ut per hoc auditores quosque non reuertentes, tam illos qui nondum fidei notitiam habuerunt quam illos qui iam fidem otiosam habent, ad huiusmodi reuersionem, que summa Dei laus est, adhortetur.

Beatus uir, qui timet Dominum, etiam timore seruili, et hic scilicet, beatus est dum bene uiuendo ad patriam reuertitur; et in futuro postquam fuerit reuersus. Et ille beatus uir in mandatis eius Domini persistens uolet nimis, id est nimiam uoluntatem dilectionis habebit in mandatis illis, et semen eius,  id est doctrina eius non erit inutilis, sed potens erit, id est efficax erit in subditis, qui habiles erunt ad doctrinam illam recipiendam, sicut terra bene culta ad semen suscipiendum. Potens, inquam, erit semen doctrine eius, et sic quidem quod per illum semen doctrine, generatio rectorum, id est fidelium subditorum, benedicetur, id est uel exaltabitur in uirtutibus et bonis operibus, uel multiplicabitur, ut multi non recti, eorum numero per semen illud adiungantur. uel sic: Beatus uir, inquam, uolet in mandatis Domini, et semen eius, id est bona uoluntas illa que semen est operum, potens erit in terra, id est, fructificans bona opera in terrenitate sua, scilicet in sensualitate. Quod est dicere: uoluntas illa non sedet sensualitati, sed coget ipsam sensualitatem  bene operari, et per exemplum eius seminis sic fructificantis, generatio rectorum benedicetur, aut secundum multiplicationem, aut secundum uirtutum et operum bonorum exaltationem; et in domo eius interiori, id est in corde eius in quo cogitando inhabitat sicut in domo, est gloria, id est innocentia. Unde ipse gloriatur, iuxta illud Apostoli: »Gloria nostra hec est, testimonium conscientie nostre ,« et diuitie sapientie interioris, et iustitia operum eius beati uiri manet usque in seculum seculi. Quod est dicere: Bene operatur indesinenter, et cum innocens sit et sapiens et iustus, per hoc doctrina sua ualens est ad hoc, ut per eam generatio rectorum  benedicatur. Hoc autem quod potens est semen eius, et quod gloria et diuitie sunt in domo eius, non ex ipso est, sed ex lumine uero. Exortum est enim secundum fidem in tenebris lumen, id est in cordibus beatorum, qui prius erant tenebre, et secundum peccata et se undum ignorantiam. Exortum est, inquam, lumen in tenebris, et hoc rectis, id est ad opus rectorum, scilicet, ad hoc exortum est ut illos qui prius erant tenebre, rectos faciat, et hoc lumen est eis exortum Christus, scilicet, misericors in natura, et miserator in exhibendo beneficia, et iustus. In hoc quod iam iustos magis iustificat, innuit quod et infidelibus idem lumen orietur, si ad illud accesserint; et per hoc eos inexcusabiles reddit. Et quoniam ipse misericors et miserator est  iucundus, id est acceptabilis est ei homo omnis, qui miseretur indulgendo peccantibus in se, sicut et illi peccanti Deus condonauit. Et non solum miseretur, sed et commodat sua, necessitatem patientibus sicut illi Deus multa beneficia confert, ut si non habet pecuniam 451 ad accommodandum, saltem disponit, id est distribuit sermones suos predicando aliis, uel exhortando aliquo modo ad bene uiuendum, et hoc in iudicio discretionis iudicando scilicet quomodo loquendum sit cum peritis, et quomodo cum imperitis, quomodo quoque cum nobilibus, et quomodo cum ignobilibus.

Cum dicit commodat, innuit quia hoc quod fideles dant pro Christo, sic dant ut hoc recepturi sint. Illud enim quod commodatur, postea recipitur. uel  sic: iucundus, inquam, homo qui miseretur et commodat egentibus sua, et miserendo et commodando disponet sermones suos, habendos in iudicio tremendo, scilicet disponit quid in die iudicii respondeat, ubi unicuique reddere rationem oportebit, a similitudine illius qui quando cum aliquo est litigaturus, primum disponit secum qualiter ibi sit locuturus. Iucundus, inquam, homo. Et in hoc iucundus esse comprobabitur, quia non commouebitur in eternum, a proposito sanctitatis sue, qui reuera cito commoueretur, nisi Deo esset iucundus, et per hoc non commouebitur, quod ipse iustus existens erit in memoria eterna apud Dominum, scilicet semper a gratia Domini adiuuabitur, ne deficiat, et quia in memoria eterna erit, non timebit ab auditione mala, id est  a comminanti auditione persecutorum; scilicet, non timebit cum ei persecutores mortem comminabuntur. Non timebit, inquam, nam cor eius paratum est, id est presto est semper sperare in Domino, et confirmatum est cor eius illa spe; et ideo non commouebitur, ut dixi, a bono proposito suo, perseuerans donec de hac uita discedens despiciat, id est despectabiles et uictos esse comprobet inimicos suos; uel sic duo isti uersus leguntur: Dixi quia commodat, non commouebitur in eternum, iucundus homo a bono proposito suo, et ideo ipse iustus existens hic, apud Dominum erit memoria eterna, id est memor erit Dominus eternam ei beatitudinem retribuere. Et bene sibi conscius existens, non timebit in futuro ab auditione mala, id est aspera quando damnandis dicetur:  »Discedite a me, maledicti,« etc.  Nec timere quidem eum oportebit, hic enim est cor eius in omni uirtute paratum sperare in Domino, id est sic paratum ut possit sperare in Domino remunerationem, et sic est paratum quod in illo apparatu confirmatum est cor eius, ne aliquando improuidus sit, et sic confirmatum est cor eius, quod non commouebitur perseuerans in proposito suo, donec despiciat despectos et impotentes inimicos suos persecutores, qui hic ad horam in eius carne potestatem habent. uel sic: Inde apparet quod hic bene disponit sermones suos, quia in eternum non commouebitur, id est non inquietabitur in eternum aliqua anxietate, sed in memoria eterna erit iustus apud Dominum, ut  si eternam beatitudinem tribuat: et non solum non sommouebitur, sed etiam non timebit ab auditione mala; quod minus est cum dicetur: »Discedite,« etc.

Quia dixerat commodat, quibus commodandum sit determinat, sic: Dixi quod cor eius paratum est sperare in Domino; nec temere quidem sperat bonam a Domino retributionem: ipse namque propria dispersit, et hoc non mimis aut ceteris nebulonibus, sed dedit pauperibus, et ideo iustitia uirtutum eius a Deo conseruata manet usque in seculum seculi, id est quandiu mundus iste durabit. Et in futuro cornu eius, id est sublimitas iustitie eius, exaltabitur in gloria beatitudinis eterne. Quod est dicere: ipse in gloria exaltabitur propter cornu eius. Hanc autem exaltationem peccator quisque uidebit, et irascetur de  hoc, quod tale quid non fecit, propter quod et ipse similiter exaltetur. Et non parum irascetur, sed dentibus suis fremet, id est nimis irascetur, ad modum uehementer irascentis, qui dentibus fremit: fremet, inquam, et tabescet, id est deficiet totus pre nimia ira. uel sic: Non 452 solum hoc malum habebit ut irascatur, sed et tabescet, id est deficiet in tormentis; irascetur, inquam, et hoc ideo, quia tunc peribit desiderium peccatorum: diuitie scilicet quas hic ualde desiderauerunt. uel sic: Irascetur, inquam, desiderans se tale quid fecisse, propter quod exaltaretur; sed illud desiderium peccatorum peribit, id est inutile erit.



IN PSALMUM CXII.

 Tituli centesimi duodecimi: Alleluia. Inuitat enim in hoc psalmo Propheta omnes gentes ad laudem Dei, ea consideratione, quia ipsas gentes hic de terrenitate sua suscitat, et easdem in futuro de putredine eriget; et quia Ecclesiam diu sterilem, fertilem facit, et in futuro in domo eam faciet habitare.

Laudate, pueri, Dominum. Quod est dicere: Laudate Dominum, o gentiles, sic ut sitis pueri, id est serui eius. uel pueri in innocentia, iuxta illud: »Nolite pueri effici sensibus, sed malitia paruuli estote .« Hoc autem idem est ac si sic diceret: Laudate Dominum laude innocentie et obedientie uestre. Et laudate nomen Domini, id est laudate Deum contuitu magni nominis eius, scilicet ea consideratione quia Dominus uocatur, et hoc non  cum dilatione uel ad horam, sed sit a uobis benedictum nomen Domini, id est, laude summa exaltate Dominum contuitu nominis eius ex hoc nunc, id est ex hoc presenti tempore incipiendo et perseuerando, usque in seculum eternum. Et hoc non dico paucis gentibus, sed laudabile sit nomen Domini, id est laudabilis sit Dominus contuitu nominis sui, omnibus gentibus, existentibus a solis ortu usque ad occasum. Per hec duo climata dat cetera mundi climata intelligere. Laudate, inquam; est enim dignus laude. Dominus enim excelsus, id est omnipotens est, dominans super omnes gentes. Et non solum super gentes, sed etiam quod maius est, gloria eius, id est gloriosa potentia eius, est super celos, id est super omnes supercelestes rationabiles creaturas, excelsus,  inquam, est. Quis enim Dominus et Deus excelsus sicut Dominus Deus noster, qui in altis habitat, et humilia respicit in celo et in terra; suscitans de terra inopem, et de stercore erigens pauperem, ut collocet eum cum principibus, cum principibus, inquam, populi sui. Qui habitare facit, id est faciet, sterilem in domo, matrem filiorum letantem. Nullus itaque ad comparationem eius est excelsus. Hoc autem totum ad maius pondus sub interrogatione positum, probatio est eum esse super omnes excelsum, et est equipollens ac si sic diceret: Dico Dominum nostrum excelsum esse, et uere excelsus est in potentia. Cum enim multi domini terreni potentes uideantur, quis dominus potens est sicut Dominus noster? Nullus. Et quis deus potens sicut Deus noster? Nullus;  et inde excelsus esse comprobatur, quoniam ille tantus est quod non localiter, sed potentialiter habitat in altis, id est in celestibus spiritibus, et in sanctis uiris qui alti sunt in sanctitate. Ne uero in superbia uiderentur alti, addit: Et licet eos altos esse dicam, tamen respicit ipse Dominus humilia in celo et in terra, id est, respectu misericordie sue operatur humilitatem et in celo, id est in altis celestibus spiritibus, in angelis scilicet, et in terra, id est in sanctis uiris qui in terra adhuc manentes, terra eius fructifera sunt. Quod est dicere: In illis altis habitat, qui tamen respectu gratie sue humiles efficiuntur. Et in hoc quoque comprobatur excelsus, quod ipse in hac uita est suscitans inopem a terra, id est unumquemque fidelem qui inops est, id est, humilis  ad modum inopis, per auxilium misericordie sue suscitat a terra, id est sublimat eum ablatum de terrenitate, in quam per Adam deuenit, scilicet de terreno facit spiritualem, per peccatorum indulgentiam; 453 et in futura resurrectione erit erigens pauperem, id est sublimans unumquemque fidelem immortalitate, capiendo eum de stercore, id est de putredine carnis, que propter feditatem iure stercus dicitur; sic scilicet eriget eum de stercore ut in eterna beatitudine collocet eum cum principibus, cum principibus, inquam, populi sui, id est cum celestibus ciuibus, qui hic principantur populo suo, dirigendo eum de bono in melius, iuxta illud Dominicum: »Erunt sicut angeli in celo .« Utrum autem eis fuerint in gloria equales an inequales, nondum nobis est definitum. Et per hoc etiam excelsus esse comprobabitur, quia ipse est ille qui facit, id est faciet habitare in domo, id est in Hierusalem celesti que eterna domus eius est, non solum Ecclesiam ex Iudeis, sed et Ecclesiam ex gentibus prius sterilem a filiis spiritualibus, modo per gratiam factam, matrem, et non unius filii tantum, sed matrem spiritalem filiorum multorum spiritualium. Faciet, inquam, eam habitare in domo, et non qualicunque modo, sed letantem eterna letitia, iuxta illud propheticum: »Letare, sterilis, que non paris; erumpe et clama, que non parturis, quia multi filii deserte magis quam eius que habet uirum .« Quod est ac si  dicat: Non solum constituet domum suam ex Ecclesia Iudeorum, sed etiam ex Ecclesia gentium, que diu sterilis fuit, nullum spiritualem Deo filium pariens. Ecclesia gentium recte mater dicitur, scilicet tota collectio fidelium ex gentibus, eo quod alios auctoritate sua ad fidem attrahendo, Deo pariat et doctrina sua enutriat; filii autem dicuntur fideles quique eiusdem collectionis, eo quod in concordi unione collectionis illius secundum fidem et dilectionem persistentes, de die in diem in uirtutibus crescunt; sicut filii per quotidianum matris nutrimentum excrescunt.



IN PSALMUM CXIII.

Titulus centesimi decimi tertii: Alleluia. In hoc psalmo Propheta loquens in principio, ut omnes tam  Iudeos quam gentes ad Dei laudem inuitet, plurima Dei beneficia ostendit, scilicet quomodo suos de Aegypto infidelitatis et de populo barbaro uitiorum et malignorum spirituum exire faciens, eos sanctificauit et potentes fecit; et quomodo populum infidelem et falsos Christianos, timore persecutorum deficientes, ad perfectorum Christianorum conformitatem eorum exemplo conuerti fecit. Ostendit etiam prelatorum et subditorum exsultationem de conuersione populi infidelis, quem propter infidelitatis amaritudinem mare uocat; et de conuersione falsorum Christianorum, quos uocat Iordanem, cum Iordanis interpretetur descensus, eo quod ipsi deficiendo a sublimitate communionis Ecclesie, in conformitatem infidelium descendunt timore tribulationum.  Postea uero ut prelatorum exemplo omnes et Iudeos et gentes ad Dei laudem attrahat, et ab idololatria remoueat, ipsos prelatos loquentes inducit, Dei beneficia ostendentes, et in idolorum depressione, et in Dei laude immorantes.

In exitu Isrel de Aegypto, domus Iacob de populo barbaro. Facta est Iudea sanctificatio eius, Isrel potestas eius. In his duobus uersibus singulis singula sic adaptantur: In exitu Isrel de Aegypto, facta est Iudea sanctificatio eius. Quod est dicere: Exeunte per fidem Isrel de Aegypto, id est, exeunte populo fidelium, qui cum modo Isrel sit, prius Isrel non erat, de tenebris ignorantie, que per Aegyptum denotantur, eo quod Aegyptus tenebre interpretatur,  facta est in ipso populo fidelium Iudea, id est confessio fidei. Non enim sufficit corde credere, nisi etiam confessio fiat ore. Unde Apostolus: »Corde creditur ad iustitiam, ore autem confessio 454 fit ad salutem .« Confessio, inquam, existens sanctificatio eius populi fidelium, id est existens causa quare a Deo sanctificetur per indulgentiam peccatorum, et in exitu domus Iacob de populo barbaro, facta est domus illa Isrel; et per hoc facta est potestas eius, id est potens sui ipsius. Quod est dicere: Post exitum de Aegypto ignorantie exeunte domo Iacob, id est populo fidelium, qui modo est domus Iacob, id est familia Dei luctans contra uitia et supplantans, ea de populo barbaro, id est de uastante multitudine uitiorum aut malignorum  spirituum; qui populus barbarus dicitur, eo quod deuastet mentem a uirtutibus, a similitudine populi barbari, patriam aliquam deuastantis. Facta est illa domus Iacob, Isrel, id est uidens Deum in contemplatione. Ac si dicat: Postquam de Aegypto populus fidelium exiuit, populus barbarus resistebat, scilicet multitudo uitiorum et malignorum spirituum illi populo fidelium, ex praua consuetudine nimium assultum faciens, et sic eum ualde a contemplatione sublimitatis diuine detinens; sed postquam ipse contra hunc populum barbarum uiriliter luctans, eum diuicit, et eius nimios assultus auxilio gratie celestis euasit, tunc tandem factus est Isrel quod prius non erat, id est contemplationis intuitu Deum uidens, et existens Isrel factus est etiam potestas  eius, id est potens sui ipsius se bene auxilio diuine gratie in uirtutibus et operibus bonis regendo, cum in potestate populi barbari prius esset; uel sic: Factus est Isrel populus fidelium, et per hoc factus est potestas eius, id est, per hoc quod factus est Isrel, factus est causa potestatis sue, scilicet, hoc quod Isrel factus est, causa fuit quare fieret potens in miraculis. Hoc autem quod populus fidelium factus est Isrel et potens, cum prius esset ignorans et impotens, uidit mare, id est amaricans populus infidelium, et ut similiter Isrel et potens fieret, fugit ab amaritudine infidelitatis, accedendo ad dulcedinem fidei.

Et hoc etiam, scilicet populum perfectorum esse Isrel, et potentem uidit Iordanis, id est populus  deficiens falsorum fidelium, qui timore tribulationum ab altitudine fidei in mare descenderat, id est in conformitatem populi infidelis, et ut Iordanis Isrel et potens fieret ab infidelitate, in quam descenderat, conuersus est retrorsum, ad sublimitatem confessionis fidei. Quod quondam presignatum est in Iordane fluuio, qui cum per eum arca Domini transiret, diuisus est ut liberum transitum daret Leuitis arcam ferentibus. Cuius sane fluminis pars superior uice muri substitit, inferior autem in mare descendit . Utrum autem postea pars illa que descendit, retro conuersa fuerit, in historia non legitur. Dico quod mare fugit, et Iordanis conuersus est, ideoque montes, id est prelati exsultauerunt  ut arietes, id est utpote arietes, scilicet duces totius populi fidelium, sicut arietes totius gregis duces sunt. Et merito exsultauerunt, quia eorum officio predicationis hoc factum fuit. Et de hac eadem fuga et conuersione colles, id est subditi, exsultauerunt, sicut, id est utpote, agni ouium, id est, noui per fidem et innocentes, sicut agni iuuenes sunt, et animalia innocentia, et sunt agni ouium, id est, hoc quod agni sunt per oues contigit, id est per prelatos, qui dicuntur oues, eo quod ipsos subditos doctrina sua nutriunt, a similitudine ouium agnos lacte nutrientium. Per hoc quod de infidelium salute prelatos et subditos dicit exsultare, eorum nimiam caritatem ad Dei laudem ostendit. Siue montes possumus accipere maiores prelatos;  colles uero minores. Facit autem questionem Propheta de fuga maris, et de conuersione Iordanis, et de montium et collium exsultatione, non ut inde dubitet, sed ut ad hoc diligenter animaduertendum audientium mentes exsuscitet, 455 innuens per huiusmodi questionem hoc absque magno consilio Dei minime contigisse. Et hoc sic dicit:

Mare, inquam, fugit, et Iordanis conuersus est, et montes et colles exsultauerunt. Ergo quid est tibi, id est, que occasio tanta fuit tibi, o mare, propter quod fugisti? Et tu, Iordanis, quid fuit tibi quia conuersus es retrorsum? Et uos, montes, qua occasione exsultastis, ut, id est utpote, arietes, et uos, colles, sicut, id est utpote, agni ouium? uere sine magna re hoc non contigit. Questione ad audientium mentes  facta, ipsos prelatos quos exsultasse testatus est respondentes, et usque ad finem psalmi agentes inducit, ut magis eorum credatur auctoritati, quorum sane predicationis officio fuga hec facta est, et conuersio, et hoc modo quidem eos respondentes inducit. Quoniam Propheta dixerat: Quid est tibi, mare, etc. Sequitur prelatorum responsio sic: uere non est absque re maxima, quod nos montes exsultauimus. De hoc enim exsultauimus quod a facie Domini mota est terra, id est, populus terrenorum motus est ab infidelitate ad finem, et hoc a facie, id est a cognitione Domini contigit, et non recentis Domini, sed a facie Dei Iacob, id est a cognitione illius Dei quem Iacob patriarcha coluit. Exponit autem quomodo ad cognitionem Dei Iacob peruenerunt,  sic: A facie, inquam, Dei Iacob. Qui Deus illuminatione gratie, conuertit petram in stagna aquarum, nos scilicet prelatos qui ad modum petre duri eramus in infidelitate, conuertit ab ariditate ignorantie ad hoc ut essemus similes stagnis plenis aquarum, id est pleni aquis scientie spiritalis, sicut stagna plena sunt aquis. Et non solum nos scientia fecit esse repletos, sed et nos prius rupem existentes, id est duros et aridos ad modum rupis, conuertit in fontes aquarum, id est ad hoc adduxit ut essemus quasi fontes aquarum, scilicet suppeditantes iugem doctrinam infidelibus, ad modum fontium iugiter aquis manantium. Et sic per nos, infideles terreni ad cognitionem Domini peruenerunt;  faciunt autem apostropham ad Deum, orantes ut magis et magis terram ad fidem commoueat, et hoc ad honorem nominis sui. Dicimus quod terra mota est, in magna parte, et, o Domine, moue eam magis et magis illuminatione cognitionis tui, et da gloriam non nobis, Domine, non nobis, sed nomini tuo, id est, glorifica per hoc magis et magis nomen tuum, quod iam multum est glorificatum. Quod est dicere: Non optamus infidelium conuersionem ad nostri exaltationem, sed ad maiorem nominis tui glorificationem. Quia autem bis ponit non nobis, ad inculcationem remotionis ponit, quam inculcationem faciunt ad instructionem successorum, ne aliquis sibi gloriam in hoc mundo querat, sed Deo. Da, inquam, gloriam nomini tuo, et hoc contingat  super misericordia tua et ueritate tua, id est de misericordia et ueritate tua, scilicet da gloriam nomini tuo, uocando gentes ad fidem per misericordiam tuam, et Iudeos propter ueritatem tue promissionis complende; promisisti namque te Iudeos esse saluaturum. Siue potest misericordia et ueritas accipi, quantum ad utrosque; Iudeos enim et gentes ex misericordia saluauit, et utrosque se saluaturum promiserat. Et adeo glorifica nomen tuum apud gentes et Iudeos, ne quando dicant gentes: Ubi est Deus eorum? id est, ut aliquando sic fiat euidens potentia tua per miracula, quod gentes non dicant quod modo dicunt, scilicet ad exprobrationem tuorum fidelium; dicunt: Ubi est Deus eorum? scilicet Christianorum. Nusquam nos deos nostros  ostendere possumus, Iouem, Mercurium et ceteros, sed Deus eorum nusquam apparet; nusquam est.

Ostenso improperio gentium, ipsi contra laudant Deum, et idola spernunt sic: Gentes Deum nostrum non esse comprobare intendentes, dicunt: Ubi est 456 Deus eorum? Deus autem noster in celo. Quod est dicere: Quoniam inuisibilis est, dicunt eum gentes nusquam esse; sed Deus noster in celo est, id est in angelis et in celestibus uiris, non localiter, sed secundum inhabitantem gratiam. uel sic: Deus noster Christus Deus et homo in celo est localiter, secundum corpus; et licet a uobis non uideatur, tamen adeo potens est, quod omnia quecunque uoluit, fecit. Dii uero gentium, qui nec dii dicendi sunt, sed simulacra tantum, omnino impotentes  sunt. Ut enim de lapideis et ligneis et ferreis simulacris taceamus, ipsa etiam simulacra gentium que sunt argentum et aurum, et hoc quod simulacra sunt, non habent ex se, sed opera manuum hominum sunt; os habent et non loquentur, et non uerum os, sed imaginarium, oculos imaginarios habent et non uidebunt. Aures imaginarias habent et non audient. Nares imaginarias habent et non odorabunt. Pedes imaginarios habent et non ambulabunt. Et cum guttur imaginarium habeant, non dico non solum non loquentur, ut homines, sed quod minus est, non clamabunt etiam in gutture suo, scilicet nullus clamor uel bestiarum uel uolucrum est in gutture eorum. Per hoc igitur apparet quod, cum talia sint, omni  carent potentia; cum autem talia sint, et tamen a stultissimis gentilibus colantur, similes illis fiant interius, omnes qui faciunt ea; sicut colunt scilicet ita fiant similes, ut sicut ea exterius surda et non uidentia sunt, sic et ipsi interius in anima spirituali uisu et auditu careant. Et non solum qui faciunt et colunt ea similes illis fiant, sed et illi qui et si non faciunt, saltem confidunt in eis, putantes deos esse. Hoc autem dicunt non imprecatiue, sed concessiue, ut gentes a simulacrorum cultura reuocentur. Dico quod gentes confidunt in simulacris, ideoque similes eis fiant. Domus autem Isrel non sit similis simulacris, domus enim Isrel, id est familia fidelium subditorum, Deum in contemplatione uidentium, sperauit non in idolis, sed in Domino, et ideo Dominus  adiutor eorum est ad bene operandum, et protector eorum est, ne a uitiis superentur. Et domus Aaron, id est familia fidelium prelatorum, sperauit in Domino, et ipse adiutor et protector eorum est.

Hoc autem accipiendum est de prelatis, et subditis Ecclesie de Iudeis. Per domum autem Aaron prelatorum collectio accipitur, et per domum Isrel collectio subditorum, eo quod tribus Aaron sub ueteri Testamento omnibus tribubus Isrel principabatur. Hoc etiam secundum nominis interpretationem bene conuenit; Aaron quippe montanus interpretatur. Montani autem congrue prelati uocantur, propter prelationis sue sublimitatem; montanos enim dicimus homines in summitatibus montium habitantes. Non solum autem prelati et subditi  ex Iudeis sperauerunt in Domino, sed et omnes in gentibus qui timent Dominum, tam prelati quam subditi, siue casto timore, siue seruili, sperauerunt in Domino, et ideo adiutor eorum et protector eorum est. Hoc autem quod in Domino sperauimus et Iudei et gentiles, non ex nobis fuit, sed ex hoc quod Dominus qui nos diu obliuioni dederat, in infidelitate positos, memor fuit nostri, ut ad fidem adductos in se sperantes faceret; et per hoc benedixit nobis, id est exaltauit nos, et secundum numerum multiplicationis, et secundum augmentum uirtutum et operum bonorum. Exponit autem per partes, quibus benedixit sic: Benedixit, inquam, nobis: scilicet benedixit domui Isrel, id est familie fidelium subditorum ex Iudeis: et benedixit domui Aaron, id est  familie prelatorum, ex Iudeis et gentibus, benedixit omnibus qui timent Dominum, siue casto timore siue seruili, pusillis cum maioribus, id est subditis et prelatis. Orant pro adiectione subditorum et prelatorum sic: Diximus quia Dominus benedixit uobis, o prelati, et subditi. Super uos autem iam sibi per fidem adiectos adiiciat Dominus alios, id est post uos iam sibi per adoptionem gratie adiectos, adiiciat 457 alios, qui adhuc increduli sunt, et super uos, id est post uos. qui adiiciendi estis, adiiciat alios qui sint filii, id est imitatores uestri, et super, id est post, illos filios uestros adiiciat quoque alios, et sic usque in finem mundi per omnes generationes faciat, et uos omnes et iam adiecti et adhuc adiiciendi  benedicti sitis, id est multiplicati, et in uirtutibus exaltati Domino, id est ad honorem Domini. Quod est dicere: Hoc quod benedicti eritis, non uobis sed Domino ascribatur; Domino, inquam, qui fecit celum et terram. Quod est dicere: Qui dignus est honore, cum ipse celum fecerit, id est prelatos, et terram, id est subditos, et non solum minores prelatos, sed et celum celi fecit, id est maiores prelatos qui sunt celum celi, id est prelati super minores prelatos, hoc quod celum celi sunt, fecit ipse, et hoc sibi Domino, id est ad honorem qui Dominus est; uel sic: Non solum prelatos et subditos fecit hoc quod sunt, sed et celum celi, id est Dominicum hominem, qui celum est super omnes celos. Et hoc celum  celi fecit Domino, id est ad hoc fecit ut personaliter uniretur Domino uerbo; uel celum celi, id est Dominicum hominem fecit Domino sibi scilicet Domino subiiciendum secundum quod homo est. Unde Apostolus: »Caput, inquit, Christi Deus .« Cum dicit celum celi, datur intelligi per hoc quod supponit celi, quod prelati qui celi sunt, quantum ad subditos, subditi quoque sunt Dominico homini qui celum est, quantum ad eos. Unde Apostolus: »Caput, inquit, uiri Christus est .« Dicitur quoque Pater, iuxta Ambrosium, esse caput uerbi, non quod prius aut maius sit uerbo, sed quia ex Patre sit uerbum ineffabiliter.

Quia uero dixerat Dominum celum et terram  fecisse, id est prelatos et subditos, ne uideretur subditis, quod soli Deo subiectionem deberent, et prelatis non, additur sic: Dominus, inquam, fecit celum et terram; terram autem, id est subditos, dedit ad excolendum et regendum filiis hominum, id est prelatis, rationabiliter ut homines se habentibus. Cum autem, o Domine, celum et terram feceris, et hec beneficia que superius ostendi, contuitu horum supradictorum, non laudabunt te mortui in infidelitate neque omnes falsi Christiani qui descendunt in infernum, id est in profunditatem uitiorum: »Non est enim speciosa laus in ore peccatoris .« Mortui, inquam, non laudabunt te; sed nos qui uiuimus, in fide et bonis operibus, benedicimus Domino, ore, corde et opere, incipiendo ex hoc nunc, id est  ex presenti tempore, et perseuerando usque in seculum futurum. Hoc autem ideo dicunt ut mortuos a morte infidelitatis et descendentes in infernum uitiorum, ab ipso inferno reuocent; in fide uero et bonis operibus uiuentes, ad perseuerandum inuitent. Siue hoc ideo dicunt, quia orauerant, dicendo: Adiiciat, etc., ut citius impetrent quod orauerunt, ostendendo quoniam aliter eum infideles non laudabunt, nisi eos prius ad fidem adiiciendo de morte infidelitatis eripiat. Sciendum quod cum superius dixissemus esse responsionem prelatorum, ubi dictum est: A facie Domini, etc., posse quoque illud idem esse communiter responsionem, et maris et Iordanis et montium et collium usque ad apostropham  illam in tertio uersu ubi dicitur, non nobis, etc., quod solis prelatis competere uidetur. Sententia tamen eadem est, si sit responsio omnium, uel responsio solummodo prelatorum. Si igitur sit communis omnium responsio, sic adaptatur. Queris, o Propheta, propter quid ego mare fugio, et ego Iordanis conuersus sum, et nos montes et colles exsultauimus. Hec autem omnia inde contigerunt, quia a facie Domini mota est terra, etc. Hos autem sic respondentes, idcirco Propheta inducit, ne aliquis hec per uim prelatorum, uel per liberum arbitrium maris et Iordanis facta esse putaret. Cum autem hoc remoueat, innuit omnia hec Deo esse ascribenda, ad laudis eius exaggerationem. Apostropha uero  que sequitur, cum dicit: Non nobis, que quidem ad solos prelatos 458 attinet, eodem modo ut superius adaptatur.



IN PSALMUM CXIu.

Titulus contesimi decimi quarti: Alleluia. In hoc psalmo quidem est uox congregationis fidelium, ostendentium integram quam erga Deum habent dilectionem, contuitu beneficiorum et que iam contulit, et que adhuc est collaturus; que etiam ostendunt. Et hoc ad instructionem audientium: ut et ipsi eorumdem beneficiorum contuitu, Deum integre diligant, et sic integra dilectione eum laudent.

Dilexi, Dominum, integra dilectione. Cum dicit se Dominum dilexisse, innuit quoque se omnia legis precepta complesse. Nam in dilectione tota lex  pendet et prophete . Adiungit autem causam quare dilexit sic: Ideo dilexi integre Dominum, quoniam certum est mihi quod Dominus exaudiet, secundum effectum in futuro, qui hic iam exaudit secundum dispositionem. uocem orationis mee, id est uocem exteriorem deprecatiuam, procedentem ab oratione mea interiori, id est a bona affectione. Quod est dicere: Ideo eum integre dilexi et diligo, quia scio eum perfecturum in futuro, quod affectione et uoce oraui et oro. Cum dicit dilexi, dat intelligere se iam in dilectione perstitisse, et in ea augmentari se assidue, et per hoc magis auditores ad dilectionem inuitat; dilexi, inquam, quia exaudiet, et non solum quia in futuro exaudiet, sed etiam quia hic iam inclinauit aurem suam mihi infirmo,  id est condescendere fecit aurem misericordie sue mihi infirmo: a similitudine medici, aurem infirmo qui loqui uix potest inclinantis. Quod est dicere: Non solum quod oro in futuro exaudiet, ut tandem perficiat, sed cum infirmus essem, et pro infirmitate eum orarem, nullis tamen adiutus meritis meis, ex sola gratia me exaudiuit, ut perficeret quod orabam. Cum dicit Deum sibi aurem inclinasse, innuit se orasse. Ut autem auditoribus exemplum prebeat iugiter orandi, ut qui stat uideat ne cadat , se quandiu in hac uita erit oraturum affirmat, sic: Inclinauit, inquam, aurem suam mihi, infirmo oranti. Et ut iugiter mihi aurem inclinet, inuocabo, id est in affectione interiori eum orabo, in diebus meis  existens, id est tandiu eum inuocabo quandiu in his diebus transitoriis ero; qui mei sunt, quos scilicet ego meos feci, dum eos peccando in Adam mihi acquisiui. Ostendit autem unde eum in futuro exaudiet, sic: Dico quoniam exaudiet Dominus uocem orationis mee. Et necesse quidem est ut exaudiat: quia circumdederunt me dolores, qui sunt cause mortis, corporee scilicet, tot sustineo dolores mortalitatis et passibilitatis, quibus peruenitur ad mortem corporis, ut inde totus per emphasim uidear esse circumdatus. A quibus necesse est ut me exauditum eripiat in futuro, etsi modo non eripit. Ostendit quoque unde sibi aurem inclinauit, sic: Aurem inquam, mihi inclinauit, quod utique mihi necessarium fuit. Non solum enim circumdederunt me dolores  mortis, sed et pericula inferni inuenerunt me, id est, uitia que sunt pericula, per que uenitur ad infernum, tandiu me persecuta sunt ut inuenirent secundum consensum et malam operationem, et sic me ualida infirmitate humiliauerunt ut per me nunquam possem exsurgere. Cum igitur sic essem a doloribus circumdatus, et a periculis inuentus, quoniam aliter non eram euasurus, inueni animaduersione tribulationem ipsorum periculorum, et dolorem multiplicem mortalitatis et passibilitatis, quo circumdatus eram. Quod est dicere: Animaduerti quod prius non animaduerteram, scilicet quanta esset tribulatio et dolor meus, et sic inuocaui nomen Domini, id est oraui Dominum consideratione nominis sui, quod est Dominus. Ac si diceret: Considerans  cum omnipotentem esse occasione magni nominis eius, quod est Dominus, inuocaui eum, id est in affectione interiori oraui eum ita, dicens:

459 O Domine, libera animam meam et hic de periculis, et in futuro de doloribus. Istud, o, non est uocatiue positum, sed optatiue. In Hebreo quippe habetur anna Adonai. Anna uero signum est optationis. Ceterum, quia nos Latini non habemus uocem huic uoci, que est anna, equipollentem, positum est o, quod signum est optationis. Unde in quibusdam translatoribus inuenitur, obsecro, Domine. Dico quod inuocaui Dominum dicens: O Domine, libera animam meam, et in futuro a doloribus passibilitatis, et hic a periculis inferni, et sic inuocans Dominum humiliatus sum in affectione interiori, id  est cum humilitate affectionis et deuotionis inuocaui eum reputans me insufficientem esse, ut per me liberaret. Et quia humiliatus sum, Dominus liberauit iam me a tribulatione periculorum inferni, id est uitiis, ne mihi tantum quantum prius preualeant. Dominus, inquam, existens misericors in natura, et iustus, et Deus noster. Quasi dicat: Me liberauit qui liberare me debuit, cum sit misericors, et iustus: et qui liberare me potuit, cum sit Deus noster omnipotens. Ostendit autem unde comprobetur misericors et iustus, addendo singulis singula sic: Misericors est, et inde comprobatur misericors in natura, quia miseretur impendendo multa beneficia misericordie. Et inde comprobatur esse iustus;  quia est custodiens paruulos, id est fideles suos qui se paruulos faciunt, id est humiles custodit, ne a sanctitate sua deficiant, quod equidem iustum est, ut uidelicet paruuli ab eo custodiantur. Facit apostropham adhortatorie ad animam suam sic: Dixi quia Dominus iam liberauit me a periculis, et in futuro exaudiet uocem orationis mee, et ideo, o anima mea, conuertere a respectu secularium, in requiem tuam, id est in considerationem et spem requiei tue future. Quod est dicere: Omni secularium cura posthabita, intende et opere et affectione in requiem beatitudinis eterne. Et hoc quidem facere debes, quia Dominus benefecit, id est benefaciet, tibi in illa requie. Et hoc modo quidem benefaciet mihi, quia eripuit, id est eripiet, animam meam de morte eterna:  uel, eripiet animam meam de morte, id est uitam meam de mortalitate et passibilitate, et eripiet oculos meos a lacrymis, ne me ulterius lacrymari sit necesse, sicut hic expedit pro peccatorum recordatione, et pro eterne patrie dilatione. Unde Dominus in Euangelio: »Beati, inquit, qui nunc fletis, quia ridebitis .« De futuro uero statu sic legitur: »Absterget Deus omnem lacrymam ab oculis sanctorum ;« et pedes meos interiores, affectiones scilicet, eripiet a lapsu scilicet, ut postea nec etiam in affectione labar, qui hic multoties labor in uitium non solum affectione sed et operatione. Et tunc placebo Domino per omnia in nullo prorsus offendens, qui hic in multis ei displiceo. Placebo, inquam, existens in regione uiuorum,  id est in Hierusalem celesti, in qua nullus habitabit, nisi uiuens in eternum.



IN PSALMUM CXu.

Titulus centesimi decimi quinti: Alleluia. uox Ecclesie martyrum, fidei sue constantiam et passionem pro fide et oblatione sui ipsius per martyrium ostendentis: ut auditores inuitent ad laudandum Deum exemplo suo per fidem et confessionem, et martyrium.

Credidi propter quod locutus sum. Psalmus iste apud Hebreos quasi unus reputatur cum superiori, quia cum eo sic continuari potest: Dixi quod Dominus eripiet animam meam de morte, et oculos meos a lacrymis, et pedes meos a lapsu, et quia placebo Domino; et hoc totum credidi propter quod credere  ipsam credulitatem meam in euidenti locutus sum; uel sic: Ut de omni fide dicatur, et sit psalmus per se: O credentes, nolite timore humiliationis tribulationum, a manifesta fidei confessione desistere; et inde me uobis exemplum proponite. Ego namque credidi, id est rectam fidem in corde habui, 460 propter quod locutus sum, id est aperte ipsam fidem ore confessus sum. Et ideo ego qui cum recte crediderim, et recte locutus sim, minime debuissem humiliari: humiliatus sum in tribulationibus nimis, id est ualde; uel, humiliatus sum in tribulationibus nimis, id est supra modum mee fragilitatis, scilicet supra quam pos et fragilitas mea pati. Unde Apostolus: »Supra modum  grauati sumus, ita  ut tederet nos etiam uiuere ,« ideo et uos exemplo mei credentes loquimini, non reformidantes humiliari. Quia uero dixerat se humiliatum esse, ideo quia locutus est, putaret aliquis eum non fuisse locuturum, si sciret quod idcirco esset humiliandus. Ad hoc ergo remouendum, ostendit se antequam loqueretur hoc prouidisse ut seipsum Deo per martyrium offerret. Hoc autem sic dicit: Locutus sum, inquam, et propter hoc humiliatus in tribulationibus, et hec humiliatio non contigit preter uelle meum et dispositionem meam. Ego namque, qui recte credidi, dixi in excessu meo interiori, id est ego sic cogitaui, et disposui in secreto rationis mee, quod excedit subtilitate omnem humanam rationem; uere omnis existens homo est mendax, id est, omnis  qui homo est simpliciter scilicet terrenus non spiritalis, magis appretians hanc uitam quam eternam, dum hanc impendere dubitat, pro illa mendax est; et si nichil ore dicat, cum hanc uitam opinetur esse uite future preponendam. Et quia ego similiter mendax essem et reus, si simpliciter homo essem, quid retribuam Domino pro omnibus bonis que retribuit mihi, scilicet cum pro peccatis meis mihi remissionem ipsorum peccatorum, et iustificationem, et cetera beneficia pie retribuerit, quid dignum et pretiosum ipsi retribuam pro omnibus his bonis que mihi retribuit? Ecce scio quid retribuam, scilicet quia nil maius pro eo possim facere: Calicem salutaris, id est Saluatoris Christi, accipiam, mortem uidelicet quam ille pro me libens sustinuit. Et ne  deficiam timore huius calicis, inuocabo nomen Domini, id est inuocabo Deum mihi adiutorem, consideratione magni nominis eius, quod est Dominus. Mors equidem calix duplici similitudine dicitur; uel ideo quoniam amara est carni, sicut quedam calices potionum medicorum, que licet saluberrime, tamen amarissime sunt; uel quia sicut calix optimi uini hominem quem inebriat, ab illo statu in quo est, in alium statum mutat, ita et ipsa mors illum quem inuadit, ab huius uite statu in statum alium mutat.

Potest autem uersus ille qui est, Ego dixi, aliter construi, ut illud interpositum sit, quod est omnis homo mendax, et secundum hoc adaptabitur. Dico quoniam humiliatus sum, et hoc non accidit extra uelle meum. Ego enim dixi in excessu meo, id est  statui et diiudicans in excessu rationis mee: Quid retribuam Domino pro omnibus beneficiis que retribuit mihi? Hoc certe retribuam, calicem salutaris accipiam; et, ne deficiam in acceptione, nomen Domini inuocabo. Et ideo dixi in excessu meo, quia omnis homo simpliciter existens non spiritualis, non obediens Deo usque ad mortem, mendax est in promissione sua. Promisit enim Deo in baptismate obedientiam omnium preceptorum eius, in quo mendax est, cum pro eo mori formidat, sicut ipse pro omnibus mortuus est. Dico quod deuoui in excessu meo, quod pro Domino calicem salutaris accipiam. Et hec uota mea, id est hec mea promisse, scilicet ut me per mortem feram, non reddam in abscondito;  sed reddam in manifesto coram omni populo eius, scilicet manifeste cum confitebor, et coram omni populo fidelium moriar, id est ad hoc moriar ut omnibus dem exemplum pro Domino moriendi. Ne uero uideretur alicui parum esse pro Domino mori, ut magis ad huiusmodi mortem incitet auditores, ostendit hoc Deo pretiosum esse, sic: Dico quod calicem salutaris accipiam; quod utique faciendum est mihi, nam in conspectu, id est in reputatione, Domini pretiosa est, id est ualde chara, mors sanctorum eius. Quod est dicere: Cuicunque uilis uideatur, Dominus tamen mortem sanctorum suorum reputat esse pretiosam; uel sic: Ideo calicem salutaris accipiam, id est mortem, quia mors sanctorum eius existens in conspectu  Domini, id est in beneplacentia Domini 461 pretiosa est, id est magno pretio empta: pretio scilicet mortis eius. Quod est dicere: Ideo pro eo mori me dignum est, quia hoc ipse pro me moriens emit, ut et ego pro eo morerer. Facit autem apostropham ad Deum ex affectione nimia, sic: Dico, Domine, quod pretiosa est in conspectu tuo mors sanctorum tuorum, et ideo, o Domine, sacrificabo tibi hostiam laudis, id est sacrificabo tibi meipsum hostiam moriendo in tui confessione, quam hostiam tu laudabis. Et quia hoc sacrificium, o auditores, non nisi Deo adiuuante possem explere, nomen Domini inuocabo, id est inuocabo Dominum adiutorem consideratione magni nominis eius quod est Dominus. Non solum autem ea de causa tibi me  hostiam sacrificabo, ideo quia mors sanctorum in conspectu tuo pretiosa est, sed ideo quoque quia ego seruus tuus. Seruus tuus, id est ego tibi sum omnino subiectus utpote creatura Creatori, ideoque necesse est me tibi obedire in omnibus. Quia uero simpliciter se dixerat esse seruum, et seruorum alii nequam sunt: ut maligni spiritus, qui licet inuiti Dei tamen dispositioni obtemperant; alii uero sunt spontanei, qui ex uoluntate seruiunt ut sancti uiri; ostendit se spontaneum esse, ut auditores instruat Deo spontanee seruire, sic: Seruus tuus, inquam, sum: et talis seruus, qui sim filius ancille tue, id est imitator celestis Hierusalem, que est ancilla, id est tibi subdita, angelorum uidelicet et spiritualium uirorum coadunatio: ut sicut illi tibi non inuiti  obediunt, sed spontanee; ita et ego obediam tibi ex gratuita uoluntate. Et ut ego tibi libere seruirem dirupisti uincula mea, id est, destruxisti uincula peccatorum meorum indulgendo, que me uinctum a tui obedientia impediebant. Notandum quia hoc quod dicit tibi sacrificabo hostiam laudis, et nomen Domini inuocabo, equipollens est huic quod superius dictum est, calicem, etc., sed ex affectione repetitum est, et ad hoc ut magis auditores inuitet ad martyrium; hac eadem etiam occasione bis ponit ego seruus tuus, et repetit hoc quod superius dixerat: uota mea reddam in conspectu omnis populi eius. Quod sic adaptatur: Sacrificabo, inquam, hostiam laudis Domino, et hec uota mea, hanc scilicet hostiam,  quam Domino reddere uoui, reddam in conspectu omnis populi eius, id est reddam manifeste, ut omnis populus fidelis inde habeat exemplum. Reddam, inquam, uota mea ego dico iam spe existens in atriis, id est in amplitudine domus Domini, scilicet Hierusalem celestis. Quod est dicere: uota mea reddam pro spe ample domus Dei adipiscende, non pro humano fauore. Dico quod sum existens spe in amplitudine domus Dei Hierusalem celestis. Et non existo in spe in uiliori gradu illius Hierusalem, sed existo spe in medio tui, o Hierusalem celestis, id est in digniori gradu tuo, a similitudine militum illorum, qui cum Domino suo cariores sint, non in angulo domus, sed in medio sedent in loco digniori. Altiorem enim gradum martyres obtinere dicuntur  quam confessores. Per hoc autem quod dicunt se in medio esse, ad martyrium magis auditores inuitant, ut et ipsi in medio esse mereantur.



IN PSALMUM CXuI.

Titulus centesimi decimi sexti: Alleluia. In hoc psalmo adhortatur Propheta omnes Iudeos et gentes ad Dei laudem: Iudeos quidem respectu uere promissionis eius in eis complete; Gentes autem respectu misericordie eis impense.

Laudate Dominum omnimoda laude, omnes gentes, laudate etiam eum, omnes populi credentes Iudeorum. Et bene ponit pluraliter populi, ut ostendat ex omnibus duodecim tribubus multos fuisse conuersos. Addit ergo singulas causas singulis, sic: uos, gentes,  ideo laudate quoniam misericordia eius, id est saluatio uestra per remissionem peccatorum et iustificationem, que contigit ex sola et gratuita misericordia eius, confirmata est super nos, id est firma et immobilis, et perseuerans facta 462 est in uobis, data a superiori dispositione Dei. Iuxta illud: »Omne datum optimum, et omne donum perfectum desursum esi .« Ac si dicat: Ideo, gentes, eum laudate, quia saluatio misericordie eius super uos data, id est a superna dispositione uobis collata, in uobis sic confirmata est, ut nunquam sitis ea carituri. Unde Apostolus: »Gentes autem super misericordia honorare Deum,« etc.  Quia autem Propheta ponit super nos, adiungendo se fidelibus ex gentibus, cum ipse  Iudeus sit, ideo facit ut se et omnes fideles tam ex gentibus quam ex Iudeis ostendat unam massam esse in Christo. uos uero, Iudei, ideo Dominum laudate, quoniam ueritas Domini manet in uobis usque in eternum, id est, uere promissionis eius completio, saluatio scilicet uestri, que uere promissa in uobis compleuit, duratura est usque in eternum.



IN PSALMUM CXuII.

Titulus centesimi decimi septimi: Alleluia. In hoc psalmo inducitur loqui collectio martyrum primitiuorum, adhortans Iudeos et gentes ad laudandum Deum, occasione bonitatis et misericordie eius; cuius etiam misericordie beneficia in seipsa multipliciter ostendit, narrando scilicet quatenus eam  de tribulatione uitiorum eripuit. Et quoniam in exteriori tribulatione inimicorum adiutor sit, faciens eam in ipsa tribulatione fortem et constantem ne deficiat, et etiam inimicos superantem; ostendendo quoque ipsam tribulationem sibi cessuram ad prosperitatem et castigationem, non ad eternam mortem. Promittit quoque se Domino semper confessurum, eo quod sibi factus sit in salutem, per Christum lapidem reprobatum, qui factus est a Domino in caput anguli. Orat etiam de saluatione sui, auditoresque ad constituendum solemnem diem exhortatur. Per hoc autem sui exemplo auditores instruit, tribulationes ab inimicis pro Domino illatas, formidandas non esse; cum sint eis similiter ad prosperitatem cessure, instruit etiam orare.

 Confitemini Domino, id est, laudate eum omnibus modis, fideles ex Iudeeis et gentibus, ea consideratione, quoniam bonus est in natura. Et qui ad hoc considerandum non sufficitis, confitemini saltem eo contuitu, quoniam misericordia eius, id est beneficia misericordie eius que fidelibus suis impendit, duratura sunt usque in seculum futurum, id est usque in eternum. Non solum autem exhortor ut inter se fideles in utroque populo Domino confiteantur, sed etiam domus Isrel, id est familia subditorum fidelium in Iudaico populo, dicat nunc, id est indilate aliis adhortarie. Confitemini Domino quoniam bonus, quoniam in seculum misericordia eius; uel dicant hoc inter se alius alium adhortando. Et domus Aaron, id est familia fidelium prelatorum in  Iudaico populo, dicat nunc uel aliis uel adinuicem: Confitemini Domino, quoniam bonus, quoniam in seculum misericordia eius. Et illi ex gentibus qui timent Dominum, siue prelati siue subditi, dicant nunc uel aliis uel adinuicem: Confitemini Domino quoniam bonus, quoniam in seculum misericordia eius. Notandum quippe quod primus huius psalmi uersus in uno quoque trium sequentium uersuum repetendus est totus, quanquam breuitatis causa solummodo posterior eius pars repetita uideatur.

Exponit autem beneficia misericordie Domini in se, sic: Misericordia, inquam, Domini duratura est usque in seculum. Et ecce in me apparent beneficia misericordie eius. Ego namque in interiori tribulatione uitiorum constrictus, de tribulatione  illa inuocaui Dominum, id est causa illius tribulationis euandende oraui Dominum: et me inuocantem exaudiuit Dominus eruendo a tribulatione illa: me dico ponendum in latitudine dilectionis et bone operationis. Ac si dicat: Et a tribulatione me eripuit per gratiam, et in amplitudine uirtutum et bonorum operum me posuit. Cum igitur 463 de interiori tribulatione mihi Dominus exstiterit adiutor, certus sum quoniam et in tribulatione a quolibet persecutore illata mihi existenti, erit Dominus adiutor ne deficiam. Ideoque non timebo quid persecutionum faciat mihi homo quilibet malignus, id est, non timebo quodcunque persecutionum genus mihi a malignis hominibus inferatur. Dominus, inquam, mihi erit adiutor in tribulationibus exterioribus.  Ideoque non timebo inimicos homines, sed et ego licet multam ab eis persecutionem sustinens, despiciam tamen inimicos meos, homines malignos, id est eorum persecutiones despiciam, et ut nichilum reputabo, quod equidem maius est quam non timere; uel despiciam inimicos meos malignos spiritus, id est eorum despiciam suggestiones eis non consentiens. Quoniam igitur, o auditores, Dominus talis adiutor est ut suos faciat non timere, et inimicos despicere, bonum est confidere in Domino in tribulatione pro eo patiendo, magis quam confidere in homine persecutore terrenam salutem per eum habendo. »uana namque salus hominis .« Istud magis comparatiue non est positum, ac  si dicat: Utile est in Domino confidere, tribulationem pro eo sustinendo: et utile non est in homine persecutore considerare ab eo salutem corporis expetendo. Quam non solum de quocunque homine confidentiam remoueo, sed ut magis quid dicam bonum, id est utile est magis sperare in Domino salutem per tribulationum asperitatem quam in principibus, etiam secularibus per terrenam felicitatem quod est ac si dicat: Bonum est in Domino sperare salutem, et in secularibus principibus non. Unde legitur: »Maledictus homo qui confidit in homine ,« etc. Potest autem hoc comparatiue legi, si principes accipiamus celestes spiritus, et uiros spirituales, qui principes habentur in populo Dei. Secundum hanc igitur sententiam ita dicetur: Bonum  est confidere in Domino, magis quam in homine aliquo, et bonum est sperare in Domino, magis quam in principibus, id est in angelis et in sanctis uiris. Ac si dicat: Cum utile quidem sit in homine aliquando confidere, et in orationibus et patrociniis sanctorum principum sperare; multo utilius est in Domino confidere et sperare. Deus enim sine ipsis adiuuare potest, ipsi uero sine Deo minime.

Ostendit autem inimicorum tribulationes, sic: Dico quod Dominus erit mihi adiutor contra inimicos, qui etiam iam adiutor exstitit aduersus inimicos. Omnes enim gentes, id est omnes gentiliter et irrationabiliter uiuentes, tam Iudei quam gentiles, circuierunt me tribulationibus, id est tot mihi tribulationes intulerunt, ut inde totus uiderer circumdatus  esse. Et cum me penitus obruere niterentur, in nomine Domini contigit quod ultus sum eundo in eos, id est per hoc quod ego studui in nomine Domini, id est in honore Domini non in honore meo, scilicet quod Deum honorare sategi non me, contigit quod de eis ultus sum, eundo per predicationem in eos incorporandos. Quod est dicere: Quoniam Dei honori uacaui, hanc de eis ultionem Dominus mihi concessit, ut sicut studuerunt me sibi incorporare per tribulationem, ita mihi eos incorporare per predicationem; uel sic: Ultus sum ultione facta in eos, id est contra eos, scilicet contra quosdam eorum. Quod est dicere: Sic de quibusdam ultus sum ut eis ultio illa nimis esset nociua, cum qui am ex persecutoribus meis dicantur etiam in hac uita  a Domino iusta corporis morte fuisse damnati; uel sic: Ultus sum, id est ultus ero ultione facienda in eos, id est contra eos, scilicet ultione mortis eterne, que ualde illis est nocitura. Hoc autem dicit ad correctionem persecutorum.

Ostensa inimicorum multiplicitate, ostendit quoque tribulationum eorum perseuerantiam, sic: Omnes, inquam, gentes tribulationibus circuierunt me, et hoc non ad horam; sed circumdederunt me circumdantes, id est in circumdatione illa semper presentes et perseuerantes. Notandum autem cum presens participium coniugatum cum uerbo coniugato sic ponitur, perseuerantiam denotari, ut uidens uidi, exspectans exspectaui, et cetera talia. Dico quod  circumdantes circumdederunt me, et tamen in nomine Domini 464 contigit quod ultus sum in eos. Hoc ut superius exponitur: Circumdederunt, inquam, me, et hoc sicut apes, id est similes apibus in ferocitate et acritate nimia, que simul irate sunt, nimis acriter instant. uel sicut apes, id est similes apibus. Nam sicut apes fanum dulcem operantur, sic et ipsi per tribulationum instantiam, maiorem caritatis dulcedinem erga Deum operati sunt. Quanto namque magis infirmor, tanto magis fortior sum et potens , et exarserunt in me tribulationibus, sicut ignis exardescere solet in spinis. Nam sicut ignis in spinetis accensus, spinas comburit, truncum autem illesum dimittit; sic et eorum tribulationes peccatorum spinas in me consumpserunt.  Me autem illesum dimiserunt, et hoc in nomine Domini contigit, quia ultus sum in eos.

Hoc etiam ut superius exponitur. Circumdederunt, inquam, me, et ab eorum tribulationibus impulsus sum, id est percussus, ut caderem, id est ad hoc ut a proposito meo deficerem. Quod est dicere: Ea intentione me tribulationibus impulerunt, ut me ad casum defectus adducerent. Non solum autem impulsus sum, sed etiam secundum quedam debilia membra mea euersus sum, ut caderem, id est timore tribulationum quemdam debilia membra mea nutauerunt, non sic ut ex toto caderent, sed sicut iam caderent, id est ut qui in initio casus essent iam parati ad deficiendum. Et, ne in ea parte in qua euersus sum ex toto caderem, Dominus suscepit me,  per auxilium patrocinantis gratie. Quod est dicere: Adiuuit debilia membra mea iam euersa, ne ex toto caderent; a similitudine alicuius, qui quemlibet pronum ad cadendum cuius iam pes euersus est suscepit, dextra fulciens eum ne cadat. In ea uero parte fortium membrorum, in qua tantum impulsus sum et non euersus fui, Dominus fortitudo mea, id est causa fortitudinis mee. Quod est dicere: Fortibus uiribus meis, que me ad tribulationem in pulso non uacillauerunt, dedit Dominus fortitudinis constantiam, ut in bono proposito suo perseuerarent. Et per hoc factus est laus mea, uel laudatio mea, id est factus est mihi causa laudis uel laudationis, scilicet hoc mihi per fortitudinem contulit, ut in Ecclesia laude dignus habear: uel factus est laus, uel laudatio,  mea, id est, hec in me effecit, ut ego eum occasione mee fortitudinis ab eo date laudarem, et per ipsas tribulationes et susceptionem et fortitudinem factus est mihi tendens in salutem eternam. Quod est dicere: Per hoc operatus est, et adhuc iugiter facit salutem meam eternam. »Non coronabitur enim, nisi qui legitime certauerit .«

Dico quod fortitudo mea est secundum robusta membra mea. Et in tantum in eis robustis causa fortitudinis est, quod in tabernaculis iustorum, id est in tabernaculantibus iustis, scilicet in robustis meis, qui iusti sunt, et in tabernaculis militie Dei perseuerantes, non est uox meroris, sed uox exsultationis,  designatrix letitie et salutis eterne; quod est dicere: Adeo fortes eos in tribulatione facit, ut nec in tribulatione uocem tristitie proferant, sed uocem designantem exsultationem eternamque salutem. Iuxta quod in Actibus apostolorum legitur: »Ibant gaudentes a conspectu concilii, quoniam digni habiti sunt pro nomine Iesu contumeliam pati .« Non solum autem fuit Dominus fortitudo mea, secundum robusta membra, ut me faceret fortem et constantem contra persecutiones, sed etiam dextera Domini fecit in me uirtutem, id est Filius Dei fecit in me uictoriam, scilicet fecit quedam membra mea robusta iam uincere omnes persecutores, ut nec in morte corporis cederent. Et per hoc dextera Domini exaltauit me, id est  sublimauit et glorificauit illa membra mea, que iam uicerunt, ut laudabilia apud fideles habeantur. Dextera, inquam, Domini fecit uirtutem. Hoc autem ideo repetit, ut hac occasione addat remotionem. Posset enim a persecutoribus obiici: Dicis quod Dominus fecit te uincere, quod certe mirum uidetur, cum potius uidearis in quibusdam membris pertulisse ea que ad mortem attinent, tribulationes scilicet usque ad sanguinis effusionem quod uicti sustinere solent. Ad quod sequitur remotio sic: 465 Bene dico ego quod dextera Domini fecit me uincere, per passionem ipsarum tribulationum. Non enim causa ipsarum tribulationum moriar, quod uos persecutores putatis, sed per eas in eternum uiuam. Congrue nimirum ponit moriar, licet posuisset fecit,  quod preteritum est. Ac si diceret: Bene dico me iam uicisse secundum quedam membra, que iam tribulationes perpessa sunt et constanter euaserunt. Non enim mortua sunt illa membra mea per tribulationes, sed per hoc uiuere perpetualiter inceperunt. Et similiter per instantiam tribulationum non moriar, secundum illa membra que sunt adhuc passura; sed per ipsas tribulationes uiuam, id est, tribulationes cause erunt quod membra mea adhuc passura sine fine uiuant. Quod est dicere: Neque fuerunt tribulationes membris meis iam passis causa mortis neque passuris adhuc causa mortis erunt. Mors enim corporalis que per tribulationes accidit, mors dicenda non est, sed uite principium. Post hanc enim mortem sancti uiuere feliciter incipiunt. Unde etiam  dies obitus martyrum natale dicitur. Tunc enim in eterna uita nascuntur. Per hoc autem auditores ad martyrium attrabit, cum dicat hanc temporalem mortem, non esse mortem, sed principium uite. Dico quod uiuam, et inde hoc poterit comprobari, quia post hanc corporis et anime separationem, narrabo opera Domini, non uoce quidem mea, sed causa ero quare ab aliis superstitibus narrentur et laudentur opera Domini: quod equidem non esset, nisi uiuerem. Nam mortui non laudabunt Dominum . Quod est dicere: Ipsa mea constantia usque in finem firma causa erit quare alii narrando laudent opera Domini, scilicet constantiam et uictoriam, et cetera beneficia que in me operatur.

 Dico non moriar, et uere separatio talis anime et corporis non est dicenda mors, sed castigatio. Dominus enim per talem mortem et tribulationem castigauit me iam secundum quedam membra mea que iam passa sunt, castigans etiam nunc secundum illa membra, que nunc patiuntur et moriuntur. Castigare non accipitur hic, ut accipi solet, sed ponitur castigare pro purgare. Morte namque martyrii et tribulatione, et peccata que in martyribus sunt Dominus purgat, et eorum coronas augmentat. Castigauit, inquam, me, et sic me castigatum non tradidit morti eterne. Quod est dicere: Per castigationem talem membra mea iam passa a morte eterna liberauit. Quoniam ergo tribulatio, et hec corporis et anime separatio est mihi castigatio et uite  occasio, concedo, o persecutores, non reformido: Aperite mihi portas iustitie, id est preparate mihi tribulationes et mortem que erunt mihi porte per quas ingrediar ad iustitiam, id est ad iustam eterne uite remunerationem, a similitudine illorum qui ingredi cupienti domum, portas aperiunt. Hoc non dicit imperatiue, sed concessiue, cum iniquum sit mala alicui suadere. Quam concessionem ideo facit, ut auditores magis ad tribulationes et mortem uoluntarie patiendum inuitet, ostendendo quod he porte iustitie sint. Aperite, inquam, portas, et ingressus in eas tribulationes que porte sunt, non contristabor, sed confitebor Domino, id est laudabo Dominum uoce, corde, et patientia mea. Ideo uero non reformido has portas ingredi, quia hec eadem porta tribulationis  fuit Domini Christi. »Oportuit enim pati Christum et resurgere, et ita intrare in gloriam suam .« Et quia Domini fuit, iusti quicunque intrabunt in eam ex necessitate, uel ipsa experientia passionis, uel saltem uoto patiendi si oportuerit. Nullus enim nullo modo intrans saluabitur. Sicut de beatissimo Martino legitur, quod licet eum gladius persecutoris non abstulit, palmam tamen martyrii non amisit. uoto enim martyr exstitit. Facit autem apostropham ad Deum ex nimia affectione, sic: Confitebor, inquam, Domino, et merito confitebor tibi, Domine, quoniam exaudisti me, ut liberares me de interiori tribulatione uitiorum, et factus es mihi in salutem cedens, id est in causam salutis, 466 et hic, scilicet per peccatorum remissionem  et iustificationem, et in futuro daturus eternam beatitudinem.

Et per hoc factus es mihi in causam salutis: quia lapidem Christum quem reprobauerunt edificantes, hic factus est in caput anguli. Quod est dicere: Per reprobationem Christi, firmissimi lapidis, me saluasti, sine quo fundamento nemo potest se Deo templum per uirtutes et opera bona edificare. »Fundamentum enim aliud nemo potest ponere, preter id quod positum est, quod est Christus .« Quem lapidem sine quo nemo se potest Deo templum edificare, reprobauerunt edificantes, id est spreuerunt Iudei edificantes se templum Dei per traditiones suas; edificantes dico, scilicet quantum ad  ipsorum reputationem, non quantum ad rei ueritatem. Nemo enim potest effici Dei templum, nisi in fide Christi fundatus, quem Iudei reprobauerunt, denegantes eum regem Isrel esse et Dei Filium, iuxta illud: »Noli scribere rex Iudeorum, sed quia ipse dixit: Rex sum Iudeorum .« Et iterum: »Secundum legem debet mori quia Filium Dei se fecit .« Qui lapis per hoc quod fuit a Iudeis reprobatus, et in mortem datus, factus est in caput anguli: cum prius non fuisset caput anguli, id est factus est caput duplicis parietis Ecclesie, parietis scilicet fidelium ex Iudeis et parietis fidelium ex gentibus, qui congrue angulus dicitur. Sicut enim aliquando duo parietes diuersi in angulo conueniunt, et a quolibet angulari lapide  supra posito, et caput eorum existente, uterque complectitur; ita ill duo parietes, Ecclesia uidelicet ex Iudeis, et Ecclesia ex gentibus, que prius omnino diuerse fuerant ab inuicem, in fidei unitate conuenerunt subdite Christo angulari lapidi, qui caput utriusque existit et utramque suo regimine complectitur, iuxta illud Apostoli: »Ipse est pax nostra qui fecit utraque unum ,« etc. Illud autem quod de angulari lapide Iudei fingunt, scilicet in templi Salomonis edificatione, lapidem unum fuisse ab edificantibus reprobatum, et ad ultimum in angulo fuisse positum, omnino falsitati uidetur accedere, cum in historia nulla legatur.

Notandum autem, quod tali genere locutionis hic uersus sit a Propheta compositus. Cum enim posuisset:  Lapidem quem reprobauerunt edificantes, et secundum hunc ordinem quem inceperat, debuisset addere, fecerunt in caput anguli; hoc ordine dimisso, alio genere locutionis uersum finiuit, addens hic factus est in caput anguli. In hoc autem remouet hoc, quod male posset quiuis opinari, scilicet Iudeos hac intentione lapidem hunc reprobasse, ut fieret in caput anguli. Si enim ea intentione et hoc consilio fecissent, Propheta plane posuisset: Lapidem quem reprobauerunt edificantes, fecerunt in caput anguli; sed cum hoc ordine dimisso aliter dicit, scilicet hic factus est in caput anguli, plane docet non eorum sed alterius consilio eum esse factum caput anguli. A quo ergo sit factus caput anguli, et cuius dispositione ita reprobatus sit, neque  enim fuit absque magno consilio, quod reprobatus fuit, demonstrat, addendo sic: Dico quod lapidem reprobauerunt, et hic factus est in caput anguli. Hoc autem totum et quod reprobatus est, et quod in caput anguli factus est, a Domino factum est, id est a dispositione Dei occulta contigit, et cum sit apud nos ineffabile et incognoscibile quanam ratione contigerit, est mirabile in oculis meis interioribus: in oculis mentis scilicet; quod est dicere: De hoc nimis admiramur, quare Dominus hoc disposuerit, ut Iudeorum populus prius adeo ipsi charus, in tantum excecaretur, ut Christum uerum lapidem, de quo tot a prophetis audierant, reprobarent, et in mortem darent, et sic ipse caput anguli  efficeretur. Dico quod lapidem reprobauerunt eum in mortem dando. Hec autem dies in qua ipse reprobatus in mortem datus est, est reuera dies quam fecit Dominus: non quod alios dies omnes non fecerit, sed propter ipsius diei dignitatem in qua redempti sumus, per antonomasiam dicitur hanc diem fecisse. Et quoniam adeo digna est hec dies, exsultemus in corpore, et letemur 467 in anima in ea die, id est in imitatione eius diei, scilicet, et uoto anime, et exsultanter patiendo pro Christo, si necesse fuerit in corpore passionem quam in ea die pro nobis sustinuit, prout nobis possibile est, imitemur. uel sic de die resurrectionis legi potest: Dico quod factus est in caput anguli, et hoc contingit per gloriam resurrectionis. Hec igitur dies in qua resurgens  factus est in caput anguli, est dies quam fecit Dominus.

Hoc autem in hac sententia, ut iam in superiori acceptum est, per antonomasiam accipitur. Ergo quia dies hec adeo gloriosa est, exsultemus in corpore bene operando, et letemur in anima bona affectione in ea die, id est in consideratione eius diei. Quod est dicere: Siue dies illa presens sit, siue non, quia tamen nobis tantum beneficium in ea contigit, in ea consideratione letemur in anima bona affectione, et exsultemus in corpore bona operatione. Letemur, inquam, et exsultemus unusquisque ita dicendo: O Domine, saluum me fac, et hic peccata remittendo, et in futuro eternam beatitudinem largiendo. Et, o Domine, bene prosperare, id est, fac nobis cedere ad  bonam in futuro prosperitatem, omnia que nobis hic accidunt, tam prospera quam aduersa. Iuxta illud Apostoli: »Scimus quoniam diligentibus Deum omnia cooperantur in bonum .« Dico exsultemus et letemur in ea die, quod equidem facere debemus. Nam in ea die benedictus est, id est exaltatus per gloriam resurrectionis Christus, qui uenturus est in nomine Domini, id est in honorem Domini Patris; iuxta illud: »Ego non quero gloriam meam, sed eius qui misit me Patris .« Et alibi: »Ego ueni in nomine Patris mei,« etc.  In aliis translatoribus habetur: »Benedictus qui uenit in nomine Domini.« Unde colligitur quia si dicatur, benedictus qui uenturus est, quantum ad prophetam positum est, qui  ante aduentum Christi fuit, non quantum ad martyres, qui hic loqui inducuntur, qui post Christi aduentu fuerunt. Potest quoque de secundo Christi aduentum sic legi: Benedictus est in nomine Domini, id est, exaltatus est. Ideo quia studuit in honore Domini Patris ille qui uenturus est in futuro mundum iudicaturus, Christus scilicet.

Enarratis beneficiis misericordie Domini, faciunt martyres, qui hic loquuntur, apostropham ad auditores, ut dicta sua commendent, et eos ad imitandum se in Dei laudem attrahant. Hec igitur apostropha ad omnia supradicta respicit, et sic legitur: diximus exsultemus, etc. Et, o auditores, benediximus uobis, id est bene narrauimus uobis, annuntiando  beneficia misericordie Domini, que in nobis martyribus apparent. Benediximus, inquam, existentes de domo Domini, id est de familia Domini; ideoque digni sumus ut nobis acquiescatis. Et hoc non a nobis habuimus quod uobis benediximus, sed a Deo Domino. Deus enim qui etiam Dominus omnium est, non solum hec nobis intimauit, sed et, id est etiam, illuxit nobis, id est luxit in mente nostra per illuminationem cognitionis sui, et illucescendo nobis hec cognita fecit, que uobis benediximus, et tanto magis nobis consentiendum est. Benediximus, inquam, ideoque, o auditores, admonitione nostra exciti, constituite diem solemnem, id est firmiter statuite uitam uestram similem diei solemni; ut sicut in die solemni ab omni seruili opere  cessatis, ita per totam uitam uestram ab omni peccatorum seruitute cessetis. Constituite, inquam, persistendo ad honorem Dei in condensis, id est in multiplicibus sacrificiis uirtutum et bonorum operum et tandiu constituite diem solemnem in condensis, donec pertingatis usque ad cornu altaris, id est usque ad contemplandam diuinitatem Christi, que per cornu accipitur propter sui sublimitatem, eo quod cornu in altum excrescat; ac si dicat: Tandiu in condensis persistite, donec in futuro mereamini pertingere ad contemplandam perfecte sublimitatem diuinitatis Christi, quod altare nostrum est, super quod Deo sacrificia morum et operum bonorum offerimus; uel usque ad cornu altaris, id est usque ad sublimitatem mentis, id est usque ad  contemplandam diuinitatem, que est cornu mentis, id est excedens in 468 sui sublimitate mentis nostre, contemplationem a similitudine cornu, quod in cornutis animalibus totum corpus tendendo in altum excedit. Mens autem altare dicitur, eo quod in mente Deo frequenter sacrificia uirtutum et morum bonorum sicut in altari offerimus. Dicitur quoque diuinitas cornu, id est firma defensio meritis contra diabolum et uitia, sicut cornu est defensio cornuti animalis. Exhortatione ad auditores facta, ut magis ipsi auditores ad confitendum Deo incitentur, promittit martyrum collectio, que hic agit, se confessuram Deo et eum exaltaturam, sic: Dixi auditoribus, constituite, etc., quidquid ipsi faciant, Deus meus es tu, id est creator meus, ideoque confitebor  laudem ore; Deus, inquam, meus es tu, ideo quod exaltabo te opere et deuotione; quod est dicere: Confitebor tibi, et exaltabo te; ideoque Deus meus es tu, confitebor tibi, inquam, ideo, quoniam exaudisti me; et factus es mihi in salutem: hoc, ut superius exponitur, ad dandum exemplum confessionis repetitum. Confitebor, inquam, et ideo uos, auditores, exemplo mei, confitemini Domino, quoniam bonus, quoniam in seculum misericordia eius, hoc ut superius exponitur, ideo repetitum, ut sicut a laude incepit psalmum, ita in laude finiat.



IN PSALMUM CXuIII.

Psalmus centesimi decimi octaui. Etsi, iuxta beatum Ambrosium, Alleluia intituletur, secundum Hebreos  tamen nullum habet titulum. Huic nempe preponere titulum non fuit necessarium, cum diligenter considerantibus eius intentio denotetur, et negotium, ex primordiis et numero uersuum. Totus enim psalmus iste apud Hebreos per clausulas octonorum uersuum digestas, per singularum clausularum uersus, singulos secundum ordinem alphabeti Hebraici, in principio eorumdem uersuum conscribitur, ut uidelicet octo uersus prime clausule omnes incipiant per Aleph litteram; octo uero secunde per Beth; octo quoque tertie per Ghimel, et sic in ceteris clausulis omnes earum octoni uersus per singulas litteras Hebraici alphabeti per ordinem habeant initium. Ceterum, quoniam hoc Latina locutio non patitur, ut uidelicet octoni uersus singularum clausularum  secundum ordinem litterarum Latini alphabeti incipiant; non enim prime clausule uersus octo, omnes per a possunt incipere; nec secunde clausule uersus octo per b, et in ceteris similiter, quia non habet Latinitas uoces congruas ad hoc secundum interpretationem uocum Hebraicarum, in principio uersuum huius psalmi positarum, apud Latinos ante singulas clausulas nomina litterarum Hebraici alphabeti secundum ordinem scribuntur, ut uidelicet ante clausulam primam scribatur, Aleph, que uox nomen est prime littere Hebreorum, ante secundum uero Beth, que nomen est littere secunde, et sic ante ceteras clausulas ceterarum litterarum Hebraicarum nomina per ordinem scribantur. Non ideo tamen ut uoces iste harum clausularum sint  tituli, sed ut nobis signum sint, quatenus apud Hebreos singularum clausularum uersus octoni a supradictis incipiant litteris. In hoc autem octonario numero uersuum, et in prescriptione totius Hebraici alphabeti, psalmi totius intentio innuitur, et negotium.

In hoc psalmo intendunt fideles perfecti, quorum hic uox est, instruere minores, qualiter ad beatitudinem ueram possint attingere. Que idcirco per numerum octonarium intelligitur, quia in octaua die, scilicet in die iudicii, que sequitur post septem dies huius uite saluandis dabitur. Per octonarium quoque numerum octo genera beatitudinis accipiuntur, que fidelibus a Deo dantur, de quibus adipiscendis  in hoc psalmo instructio continetur; que, licet octo sint, ut in Euangelio Dominus ostendit, cum dicit: »Beati pauperes spiritu, ,« etc., tamen omnes ad idem spectant. Una enim beatitudo sunt omnes iste. Ut igitur has omnes ad idem spectare designentur, octoni quique singularum clausularum uersus ab eadem littera principium habere uidentur. Cum sit igitur in hoc psalmo intentio instruere minores 469 ad beatitudinem attingendam, totus ad hoc precipue spectat ut eos ad hoc obtinendum instruat per moralitatem; que nimirum moralitas bone uite est initium et quasi fundamentum. In primis enim moralitas necessario habetur, sine qua nemo saluatur. A moralitate uero per physicum, ad mysticum  intellectum peruenitur, ut de creaturis singulis que sit earum natura, et quid queque significent, et de sacrificiis quoque legis ueteris et obseruantiis carnalibus, qua ratione, et quo mysterio a Domino constituta fuerint, intellectus mysticus habeatur. Ab huiusmodi autem intellectu ad theoricam, id est ad uitam contemplatiuam, fit a fidelibus ascensus, ut iam uidelicet omni cura secularium bonorum posthabita, sola bona celestia contemplentur; eis tantum inesse desiderent, ea solummodo tota affectione concupiscant. A theorica quidem ad perfecte beatitudinis adeptionem tandem post carnis resolutionem attingere. Licet autem idiote plurimi per solam moralitatem, sine physica mystico intellectu, et sine theorica saluentur; nullus  tamen absque his duobus usquequaque perfectus inuenitur. Est autem huius psalmi principalis intentio, ut perfecti, quorum hic uox est, minores instruant per moralitatem ad ueram beatitudinem ascendere.

Et quoniam prius ad moralitatis instructionem, dehinc ad beatitudinem tota principaliter huius psalmi spectet intentio, denotat alphabeti Hebraici per singulas clausulas digestio, nec id quidem incongrue. Nam sicut alphabeti doctrina pueris est rudimentum, et totius doctrine litteralis exordium, ita quoque moralis instructio idiotis est ad beatitudinem ueniendi quasi quoddam fundamentum et principium. Negotium autem est hoc, quod de his que ad moralitatem et beatitudinem pertinent  multiformiter agunt, ut apparebit in ipso psalmo. Aliud nimirum est de his agere, aliud autem ad instruendum per hoc auditores intendere. Quia si quedam huius psalmi ad physicam, quedam uero pertinere uideantur ad theoricam, tota tamen, ut iam diximus, intentio principalis et negotium spectat ad ethicam. Cum igitur hec communis intentio per totum psalmum habeatur, in unaquaque clausula aliquo modo esse priuata intentio; uel negotium per interpretationes singularum litterarum Hebraicarum que prescripte sunt perpenditur, quod in unaquaque clausula per ordinem exponetur. Et primo quidem de prima clausula agendum est, cui inscribitur in principio Aleph, que doctrina interpretatur.  Cum autem totus psalmus iste spectet ad morum et beatitudinis doctrinam, ut superius est ostensum, queri potest cur potius huic prime clausule Aleph inscribatur, que doctrina interpretatur? Ad quod sic respondetur: Quia idcirco huic clausule littera talis inscribitur ut per hoc innuatur quoniam hec clausula prima est quoddam schema, id est breuis narratio, in qua breuiter continetur summa, unde in omnibus sequentibus clausulis sit acturus. In hac enim clausula quod de morum et beatitudinis doctrina per totum psalmum sit acturus, que antonomastice doctrina dicitur, breuiter innuit cum sic exponit:

Beati immaculati in uia, qui ambulant in lege Domini; ac si dicat: O fideles, multi terrena sapientes  falsas doctrinas dant ad beatitudinem attingendam. Ceterum quidquid ipsi dicant, hoc uobis manifestum sit, et ratum, quia reuera beati erunt immaculati in uia existentes, scilicet illi beatitudinem ueram attingent qui per fidem existentes in uia, id est in Christo qui est uia ad beatitudinem, immaculati sunt, id est innocentes, nulla criminalis peccati macula sordentes. Quoniam autem non sufficit abstinere a malo, nisi fiat quod rectum est, addit: Immaculati, inquam, qui ambulant in lege Domini, scilicet qui tota uoluntate positi in lege preceptorum Domini ambulant, id est promouentur in hac lege secundum perseuerantiam usque in finem, ad similitudinem illius qui ad hoc ambulat ut aliquo perueniat, et ibi quiescat.  Notandum quod, cum posuerit immaculati, non supponit in uia ad differentiam, sed ad hoc ut doceat, quod nullus uere immaculatus esse potest, nisi positus sit in uia. Ecce in hoc uersu 470 actum est de morum instructione, per quam ad beatitudinem peruenitur. Ceterum quia nullus ad beatitudinem perfecte per solam moralitatem potest attingere, ad scrutandum testimonia diuina et contemplationem instruit, cum sic addit: Beati erunt illi qui in uia immaculati existentes, in lege Domini ambulantes, non sunt desides ad inquirendum testimonia eius, sed scrutantur testimonia eius, id est diligenter inquirunt ut mystice intelligant precepta eius, que obscura sunt, et per parabolas et enigmata data; que testimonia dicuntur, eo quod  complentibus uitam, non complentibus autem mortem iuste damnationis testificantur. Scrutari quidem testimonia attinet ad mysticum et physicum intellectum. Beati, inquam, qui scrutantur testimonia eius, et a testimoniorum scrutatione ad hoc ascendunt quod exquirunt eum contemplationi uacando, et hoc in toto corde, id est in tota affectione cordis, scilicet qui, omni secularium bonorum cura posthabita, soli Deo per contemplationem inhiant, eum solum toto cordis affectu exquirunt et exoptant. uel exquirunt eum, id est eius secretissima arcana, in toto corde, scilicet, exquirunt in tota cordis affectione occulta secreta diuinitatis eius. uel sic uersus iste legitur ut determinatio hic sit quomodo ad hoc  aliquis, ut immaculatus sit, ualeat deuenire: Beati, inquam, immaculati. Ut autem, o auditores, immaculati sitis, scrutamini testimonia eius, et sic eum demum in toto corde exquirite. Beati enim erunt, qui ut immaculati sint, scrutantur testimonia eius, id est diligenter in ratione sua considerant testes eius, id est angelos qui fidelibus ad eos custodiendos a Deo deputati sunt; qui etiam omnium actuum eorum tam bonorum quam malorum testes in die iudicii erunt, nisi illorum que per penitentiam remittentur. Quod est dicere: Illi beati erunt, qui cum a suggestionibus illicitis urgeantur, celestes spiritus testes actuum suorum futuros esse non dubitantes, ea occasione a malis operibus desistentes immaculati esse satagunt. Et hic in toto corde exquirunt  eum; hoc ut superius in prima sententia exponitur.

Quia dixerat beatos esse qui ambulant in lege Domini, posset aliquis male intelligens inferre: Ergo si quicunque ambulans in lege mandatorum Domini est beatus, etiam qui operantur iniquitatem, si ad horam in preceptis Domini ambulent, sunt beati? quod sic remouet: Beati, inquam, qui ambulant in lege Domini; operatores autem iniquitatis non erunt beati. Non enim qui operantur iniquitatem criminalem, in uiis eius ambulauerunt, id est non permoti sunt in preceptis eius, que uie sunt ad beatitudinem. Non dicit qui operati sunt iniquitatem et resipuerunt, sed qui perseueranter usque in mortem operantur. Congrue nimirum dicit operatores  iniquitatis non ambulasse in uiis Domini. Cum enim ad horam bene operati sunt, non tamen in uiis eius ambulauerunt. Non enim in uiis eius ambulare dicuntur, nisi qui cum perseuerantia usque in finem bene operantur, cum remoueat ab eis ambulare in uiis Domini, quod causa est beatitudinis, constat et de remotione beatitudinis. Ostendit autem quod non ambulauerint in lege Domini, cum sic addit: uere non ambulauerunt operantes iniquitatem in uiis tuis, Domine, quia non custodierunt nimis mandata tua, et nullus in uiis tuis ambulat nisi qui nimis custodit mandata tua. Tu enim cui obediendum est, qui nichil precipis nisi quod iustum est, qui non obedientes tibi iuste damnare potes, mandasti mandata tua, que sunt uie  ad beatitudinem, custodiri nimis, id est multum, uidelicet cum diligentia et perseuerantia, non cum negligentia. »Maledictus enim homo qui fecerit opus Domini negligenter . Quoniam autem fidelium collectio, que hic agit, arduum esse humane fragilitati cognoscit mandata Domini custodire nimis, orat et optat ut ad ea custodienda uie eius a Domino dirigantur, et per hoc auditores orare similiter et optare instruit, cum hoc idem eis arduum fuerit, hoc ergo sic dicit: Tu, inquam mandasti mandata tua custodiri nimis. 471 Et quia, Domine, cum hoc arduum sit, ad hoc per me fragilitas mea sufficere nequit, opto, Domine, et oro.

Utinam uie mee, id est affectiones, per quas cogitando  animus more uiarum incedit, que uie non sunt directe, sed ad secularia prone et distorte, dirigantur a te, id est directe fiant et ad celestia considerantes. uel, dirigantur, id est promoueantur de bono in melius, et hoc ad custodiendas iustificationes tuas, id est ad hoc dirigantur, ut possim custodire, id est cum perseuerantia complere mandata tua, que iustificationes dicuntur, eo quod cause sint quare eorum completores iustificentur. Innuitur autem ex uersu sequenti, quod hic intelligendum est quoniam hic de custodia omnium mandatorum uult intelligi. Dirigantur, inquam, uie mee ad custodiendas omnes iustificationes tuas. Quod si fuerit ut dirigantur, tunc non confundar, id est non erubescam, sed letabor, cum perspexero me esse in  omnibus mandatis tuis, id est in completione omnium mandatorum tuorum, scilicet nulla mihi inerit erubescentie confusio, cum rationis mee intuitu me esse in omnibus mandatis tuis perspexero. Si enim in quibusdam existens in omnibus non essem, illa in quibus non essem causa essent quare erubescerem, Dictum est a similitudine uiri, in speculo sese considerantis, qui, si omnia membra sua uiderit esse formosa, letatur: si uero quedam deformia, erubescit et confunditur; et cum me perspexero in omnibus mandatis tuis, hoc nullatenus mihi ascribam, sed tibi hoc ascribendo, confitebor tibi, id est laudabo te omnimodo in directione cordis, id est in consideratione directionum cordis mei, scilicet ea occasione te laudabo quod directas facies affectiones cordis  mei. Et confitebor etiam tibi in eo contuitu, quia per illuminationem gratie tue didici iudicia iustitie tue, id est precepta tua diligenter complebo: solummodo sit hoc quod opto, Domine, et oro uidelicet, ut non me derelinquas usquequaque, id est omnimoda derelictione, scilicet si non sic me ex toto reliquerit gratia tua, ut hoc quod directus ero mihi arroganter ascribam, et non tibi attribuam, ille namque usquequaque a diuina gratia derelictus est, qui hoc quod bonus est sibi ascribit, et de hoc in se non in Domino gloriatur. Notandum quia, cum hoc dicit, per hoc auditores instruit quod nullus uere custodiet iustificationes Domini, nisi ipsi confessus fuerit, ascribendo ei quidquid in se boni erit. Nam si in se  gloriatus fuerit, a Domino usquequaque derelinquetur, et sic non custodiet iustificationes eius. Per hoc autem auditores ad Dei confessionem impellit.

BETH, confusio interpretatur. Per Beth ergo que secunde clausule uersuum est initium, priuata huius clausule intentio denotatur, uidelicet quia ad hoc hic fidelium collectio intendit ut eos qui propter malam uitam suam eterne confusioni sunt obnoxii, et sic a tramite uere beatitudinis alieni, instruat ad morum correctionem, ut per hoc euitent confusionem, et accedant ad beatitudinem. Instruit etiam eosdem, exemplum se proponendo, ut postquam ad morum correctionem peruenerint, Deum orent. Orat enim hic, pretendendo merita sua, ut in ipsa clausula apparet. In principio uero deliberationem  facit, ut per hoc doceat magnum esse mores corrigere, quod sine deliberatione maxima faciendum non est.

In quo corrigit adolescentior uiam suam, etc; ac si dicat: Superius dixi beatos esse futuros immaculatos in uia qui ambulant in lege Domini, ad quam beatitudinem non pertinget, qui male uiuendo eterne confusioni obnoxius est, nisi sategerit corrigere mores. In quo ergo, ut ad beatitudinem pertingat, et confusionem euadat, corrigit adolescentior uiam suam, id est affectionem et operationem suam qua incedit quasi per uiam? quasi diceret: Quicunque adolescentior hucusque exstitit male uiuendo, id est stultissimis et perditis moribus a similitudine adolescentium, qui propter stolidum 472 etatis  sue morem stulti sunt et temerarii, si ad morum correctionem uult attingere, querens ex me doceri, in qua re corrigat uiam morum suorum, ecce ego dicam ipsi: O Domine, in custodiendo sermones tuos, id est in complendo diligenter precepta tua corrigit uiam morum suorum, scilicet tunc bene uiam morum corrigit, si sicut malis actibus studuit, ita quoque tuis mandatis adherere satagit. uel adolescentior, id est ille qui adhuc est adolescens etate, in quo corrigit uiam suam? in custodiendo sermones tuos. Nihil hic mutatur nisi adolescentior. Ideo uero adolescentiorem ad morum correctionem inuitat, quia perfectior est qui ab adolescentia quam qui in senectute uiam corrigere incipit. Unde propheta: »Beatus homo, cum portauerit iugum Domini ab adolescentia  sua .« uel sic legitur: Adolescentior ille qui hucusque senex fuit, id est conformis ueteri homini Ade in uite uetustate, uolens esse adolescentior, id est conformis nouo homini Christo in nouitate uite, in qua re corrigit uiam suam? in custodiendo sermones tuos, hoc ut superius exponitur. Quia dixerat correctionem morum esse in custodiendo sermones Domini, ut magis auditores exemplo suo attrahat ad custodiam horum sermonum, ostendit se custodiuisse sermones Domini, ob quam causam orat, ut a mandatis Dei non repellatur, sic: Dico quod, o Domine, in custodiendo sermones tuos adolescentior uiam suam corrigit, quam correctionem in me iam exercui. Nam, o Domine,  in toto corde meo, id est in tota affectione cordis mei, exquisiui te, per custodiam mandatorum tuorum, id est ex omnibus aliis rebus te solum quesiui adipisci.

Cum dicit se Deum in toto corde exquisiuisse, innuit se mandata Dei custodisse, quia completio mandatorum Dei causa est Deum exquirendi. Quoniam ergo exquisiui te in toto corde meo, oro, Domine, ne repellas me a mandatis tuis, id est subtrahendo gratie tue auxilium. Et etiam oro, doce me per illuminationem gratie tue, ne permittas me repelli a custodia mandatorum tuorum. Quod est dicere: Quia, in quantum potui, mandata tua custodiendo, te exquisiui, oro ut magis magisque me mandata tua custodire facias per auxilium gratie  tue. Et etiam oro, doce me, per illuminationem gratie tue, iustificationes tuas, id est doce me magis et magis precepta tua, que iam ex parte cognosco; et dignum est ut mihi magis magisque reueles precepta tua. Nam hec que iam mihi reuelasti non stulte indignis dissipaui spargendo margaritas ante porcos, siue sanctum dando canibus , sed abscondi, id est diligenter custodiui, et ab indignis abscondi eloquia tua, id est precepta tua in corde meo existentia, non in ore stulte propalata. Abscondi, inquam, ut non peccem tibi, propalando indignis ipsa eloquia causa cuiuslibet adulationis aut auaritie, siue per iactantiam aut incuriam, omnibus enim his modis in pronuntiando eloquia Domini indignis peccatur. Abscondi, inquam, eloquia tua, ut non  peccem tibi; hoc autem quod abscondere potui mihi non ascribo, sed tibi; inde namque benedictus es, Domine, id est exaltatus et glorificatus.

Quoniam autem non sufficit ab indignis abscondere eloquia Domini, nisi etiam eadem eloquia Domini pronuntientur illis qui ad audiendum sunt idonei, peccatum enim est seruis Domini cibaria debita denegare, ostendit se paratum fuisse ad pronuntiandum ipsa precepta Domini idoneis, ut ad hoc idem exemplo suo instruat auditores. Hoc autem sic dicit: Non solum ab indignis abscondi eloquia tua, Domine, sed etiam quod iustum est pronuntiaui idoneis iudicia oris tui, existentia parata in labiis meis, scilicet enuntiaui capacibus precepta tua, que tu iudicas esse complenda; que semper parata sunt in labiis meis, ut  quotiescunque idoneum erit ea propalari, propalentur. Et bene dicit, iudicia oris Dei, ut ostendat se iudicia illa propalare paratum esse, que Deus ore reuelauit. uel proprio ore, dum in terra conuersaretur, uel ore prophetarum, uel apostolorum, siue quorumlibet doctorum, quod os Dei dicitur, 473 eo quod per illud os Spiritus sanctus sit locutus. Sunt enim quedam occulta et arcana Dei iudicia, que Deus nemini fidelium reuelauit, ideoque ipsi non possunt aliis ea pronuntiare. Pronuntiaui, inquam, mandata tua; et hoc non inuitus, sed in uia mandatorum tuorum, idoneis pronuntianda, delectatus sum, sicut in omnibus diuitiis secularibus. Quod est dicere: Sicut aliquis delectatur in habendo omnes diuitias seculares, ita quoque delectatus sum  in annuntiando aliis testimonia, id est mandata tua que sunt uia ad beatitudinem, uel sic uersus iste superioribus coniungitur, ut tamen sententia non mutetur. Dixi: In corde meo exquisiui te complendo precepta tua. Que nimirum non inuitus compleui, sed in uia testimoniorum tuorum completa delectatus sum, sicut in omnibus diuitiis secularibus adeptis secularis uir quilibet delectaretur. Delectatus sum, inquam, in exercitio mandatorum tuorum. Unde non deficiam; sed adhuc in mandatis tuis complendis exercebor: et ut plenarie exercear contuitu rationis mee, considerabo uias tuas, id est exemplum mihi sumam a sanctis Patribus, quos tu nobis proposuisti uias, id est exemplar mandata tua patrandi. Exercebor,  inquam, in mandatis tuis, et non temere et impremeditate; sed in iustificationibus tuis, id est in exercitio iustificationum tuarum, meditabor, scilicet, cum summa meditatione et ratione exercebor in mandatis Domini. Aliter enim infructuosum esset, et sic meditabor quod non obliuiscar ullo tempore uite mee sermones tuos, id est precepta tua, sed habebo in eterna memoria. »Qui enim perseuerauerit usque in finem, hic saluus erit .«

GHIMEL, retributio interpretatur. Per Ghimel ergo, que uersibus tertie clausule inscribitur, fidelium collectionem de retributione hic orare innuitur, pretendendo merita sua; quod ideo facit ut auditores instruat, cum ad morum correctionem pertigerit, de hac eadem retributione orare. Si autem hic quedam  superius posita ponuntur, nichil obest quoniam alia intentione dicuntur, intentione uidelicet retributionis; de qua uero retributione oret, in ipsa clausula patet, cum sic dicit:

Retribue seruo tuo, etc. Cum seruum dicit, et meritum est, et pretentio humilitatis; ac si diceret: Quandoquidem, Domine, iam mores meos correxi, et, ut in superiori clausula dictum est, te in toto corde meo exquisiui, et eloquia tua abscondi et pronuntiaui, et in uia testimoniorum tuorum delectatus sum, retribue pro his seruo tuo, id est, da iustam retributionem mihi, cui retribuere debes, cum sim seruus tuus, in nullo resultans et in omnibus humiliter obediens. Determinat autem de qua retributione oret, cum addit: uiuifica me, scilicet hanc  retributionem mihi facias ut me uiuifices. Non ideo orat uiuificari se quod mortuus sit, sed cum iam uiuificatus sit, intensius uiuificari expetit. Innuit autem de qua uiuificatione oret per effectum, cum subdit: et hoc modo me uiuifica, ut uiuificatus custodiam sermones tuos, uiuifica me, uidelicet interius in uirtutibus intensius, ut per hoc mandata tua custodiam diligentius. Non solum oro ut me in anima uiuifices ad custodiendum mandata tua, sed etiam oro, reuela oculos meos interiores, id est oculos rationis; quasi diceret: Cum iam rationis mee oculos apertos et reuelatos fecisti, remouendo ex ipsis caliginosum uelamen ignorantie, queso, magis et magis reuela per illuminationem gratie istos oculos meos, amputando quidquid ignorantie restat;  dictum est a similitudine oculorum, qui, prius uelamine caliginis operti et obscurati, a medico per amputationem ipsius caliginis reuelati et perspicaces efficiuntur. Reuela, inquam, oculos meos, et oculis reuelatis considerabo quedam mirabilia de lege tua, noua et uetera, illa uidelicet mystica et arcana que in utraque lege tua continentur; et propter obscuritatem sui sunt non intelligentibus mirabilia, considerabo, id est 474 diligenter intelligam et animaduertam. Quod quidem facere non possem, nisi oculos reuelatos haberem. Dico reuela, quod dignum est, non enim ciuem huius mundi me exhibeo, sed incola ego sum in hac terra, scilicet in hac terra conuersans reputo me incolam et peregrinum, tendens  omni affectione ad Hierusalem celestem cuius ciuis sum. Unde Apostolus: »Non habemus hic manentem ciuitatem, sed futuram inquirimus .« Et quia incola sum, non abscondas a me, id est a meo intellectu, mandata tua secreta et mystica, sed ea mihi manifesta. Hoc autem equipollenter superius posuit, ubi dixit: Reuela oculos meos, sed repetit ideo quoniam apposuerat meritum impetrandi, scilicet incola ego sum in terra, addit autem meritum, quare impetret a Domino uiuificari, sic: uiuifica me, oro, ad hoc ut custodiam sermones tuos. Et dignum quidem est. Quoniam concupiuit anima mea desiderare iustificationes tuas, id est uolui complere precepta tua cum desiderio; et hec non ad horam, sed in omni tempore uite mee. Maius  quidem est desiderare, quam concupiscere. Desiderium enim proprie dicimus nimiam uoluntatem. Apponit quoque periculi necessitatem, quare necessarium sit eum de uiuificatione orare, sic: Oro ut me uiuifi es, et necesse est hoc me orare, ne si non uiuificatus fuero et sermones tuos non custodiero, damner, ad similitudinem superborum primitiuorum et ceterorum, a mandatis tuis modo declinantium, qui a te iuste maledicentur.

Increpasti enim olim superbos, primitiuos Adam, scilicet et Euam, eo quod superbientes contra te sermones tuos non custodierunt. Increpasti quidem eos per iustam damnationem, cum eos de paradiso expulisti, et mortales ac passibiles fecisti. Non tantummodo uero superbos illos increpasti, sed etiam  maledicti sunt hic a te, per iustam exsecrationem, et in futuro maledicti erunt per eternam damnationem illi omnes qui perseueranter declinant a mandatis tuis, scilicet qui recedentes a sublimitate preceptorum tuorum declinant ad mala opera, que infima sunt. Ne ergo cum eis ego increper et maledicar, aufer a me, per immissionem gratie, opprobrium et contemptum, scilicet et maiorem infamiam et minorem; quod est dicere: Ne me permittas tale quid magnum agere, pro qua re sic uilis fiam et infamis, ut aliis fidelibus inde opprobrium sim. Nec etiam, quod minus est, permittas me tale quid operari, unde et si non sim opprobrium, tamen contemnar: maius enim est opprobrium esse quam contemni. Et ideo aufer a me opprobrium et contemptum, quia testimonia  tua exquisiui, id est ex omnibus aliis rebus solummodo mandata tua elegi, et tota cordis affectione quesiui. Aliud autem periculum adiungit, quare necessarium sit orare ut uiuificetur ad custodiendum sermones Domini, sic: Necesse quidem est, Domine, orare me ut uiuificer, et sic custodiam sermones tuos, ne ab ipsis deficiam. Etenim peruersi principes terreni sederunt et aduersum me loquebantur, et adhuc loquuntur, id est sedendo aduersum me locuti sunt, scilicet, cum mora et studio locuti sunt tale quid quod esset contrarium mihi, uidelicet ut per minas et blanditias suas deuocarent me a custodia mandatorum tuorum, qui uidelicet principes terribiles sunt, eo quod potentiam habeant cogendi.  Cum dicit sederunt, innuit quod perseuerantes in deuocatione sanctorum exstiterunt. Principes, inquam, sedendo aduersum me loquebantur, seruus autem tuus, ego uidelicet, pro eis non deficiebat, sed exercebatur in iustificationibus tuis complendis. Cum dicit se exercuisse in mandatis Dei, meritum pretendit. Cum uero dicit per tertiam personam: Seruus tuus exercebatur, humilitatem ostendit; quod non faceret si diceret: ego exercebar. Pretendit quoque meritum, quare uiuificari debeat ad custodiendum sermones Domini, cum addit: Ideo me uiuifica ad custodiendum sermones tuos; nam et meditatio mea est testimonia tua, id est, meditor precepta tua complere. Et consilium meum est iustificationes tue, id est consilium 475 habeo, quomodo ipsa mandata  perficiam. Quod est dicere: Ad hoc nitor et meditatione et consilio ut precepta tua compleam. Ideoque dignus sum uiuificatione; maius quidem est consiliari, quam simpliciter meditari. Siue principes dicit principales hereticos, qui fideles deuocare nituntur omnimodo a proposito sanctitatis eorum. Possunt autem hi duo uersus nouissimi aliter superioribus coniungi, ut sententia non mutetur, sic: Dico aufer a me opprobrium et contemptum. Et ideo oro, quia peccando opprobrium et contemptum incurrere metuo. Et ecce quare metuendum est: etenim principes terreni, uel heretici, non modo sedere incipiunt, sed iam diu sederunt, etc., et ideo dignum est ut auferas a me opprobrium et contemptum, nam et testimonia tua, etc.

 DALETH, timor interpretatur. Unde per Daleth, que in principio uersuum huius clausule posita est, datur intelligi quia in hac clausula orat fidelium collectio uiuificari, ut in superiori clausula, sed alia causa, scilicet contuitu timoris periculi iam euasi. Timet enim mortificari in anima, ut iam mortificata fuit, dum eius anima pauimento adhesit et dum dormitauit. Adiungit autem causas quare debeat hoc quod orat adipisci. Per hoc autem instruit eos, qui in tali periculo sunt et qui iam euaserunt, exemplo suo orare; ipsum uero periculum cuius timore hic orat, in principio clausule denotat, cum dicit:

Adhesit pauimento, etc.; ac si dicat: Oraui, Domine, superius, ut me uiuificares ex retributione. Oro quoque istud idem alia occasione, uidelicet uiuifica  me. Exponit autem de qua uiuificatione oret, addendo sic: uiuifica me, inquam, uiuificatione existente secundum uerbum tuum; quod est dicere: uiuifica me interius in anima, ut uiuam secundum quod tu precipis, sancte uidelicet et iuste; hanc autem uiuificationem exspecto eo contuitu, quia timeo, ut rursus incurram pericula, que iam euasi, scilicet ut adhereat anima mea pauimento; uel dormiter pre tedio; quod tamen minus est. Adhesit enim anima mea pauimento, id est carni, consentiendo uoluntatibus eius; uel terrenis, amplectendo ea secundum affectionem. Pauimentum anime caro dicitur per similitudinem. Sicut enim pauimentum infimum est, et ad hoc fit ut per illud fiat transitus,  non ut illi adhereatur; ita caro ad hoc anime coniuncta est, cum sit inferioris nature, ut ab hac peregrinatione transeat ipsa anima ad patriam celestem bene operando, per carnis officium, cui carni tunc adheret, cum in uoluptate seu uanitate qualibet illi consentiens est. Siue pauimentum bona presentia dicuntur, eo quod a Deo creata sunt ad corporis sustentationem, non ad uoluptatis superfluitatem; et quia inferiora sunt bonis celestibus, et pro Deo sunt conculcanda, sicut pauimentum quod inferius est in domo, a transeuntibus conculcatur, et ad hoc fit ut ex eo transeuntes sustententur, quia dixerat animam suam pauimento adhesisse, ne propter hanc adhesionem uideretur indignus uiuificatione, dignum hac re se esse ostendit, cum sic addit.  uiuifica me, inquam, et uere dignum est, licet anima mea pauimento adheserit, male operando. Ego enim de hac adhesione penitens, uias meas, id est malas operationes, que uie mee fuerant non tue per quas incesseram, enuntiaui tibi, per confessionem orans humiliter, ut eas remitteres, et exaudisti me remittendo. Quoniam ergo uias meas annuntiaui tibi, et hoc beneficium, ut me exaudires, mihi contulisti, doce me magis et magis iustificationes tuas, id est precepta tua per que completa iustificer, que iam ex parte docuisti; et non solum oro ut doceas iustificationes, sed etiam uiam iustificationum tuarum instrue me, id est ipsum ordinem preceptorum, quo uidelicet ordine debeam bene operari, scilicet qualiter ascendendum sit de uirtute in uirtutem, ne in  principio sim intensus, 476 et in fine remissus. Ordo, uia per similitudinem dicitur, eo quod qui per ordinem incedit, recte eat, sicut ille recte it qui per uiam incedit. Si uero ordinem dimittat, distorquetur, ad modum uiatoris uiam rectam relinquentis.

Dico instrue me uiam, et instructus exercebor in mirabilibus tuis, id est scientia et operatione exercebor in preceptis tuis, que mirabilia dicuntur, eo quod completores suos mirabiles in sanctitate faciunt. Per hoc autem meretur quod orat adipisci, quia se exercendum in mandatis Dei promittit. Per hoc etiam auditores ad hoc idem exercitium instruit. Oraui, Domine, uiuificari timore adhesionis, quam iam euasi. Oro quoque, confirma me in uerbis tuis, et  magis et magis me confirmes in preceptis tuis, ut ea compleam. Hoc autem idem est quod superius dixit: uiuifica me, sed propter aliam causam appositum repetitum est. Confirma me, inquam, et hoc oro quia timeo dormitare, ut iam dormitauit anima mea pre tedio, scilicet aliquantulum tepuit et minus feruida fuit ad bonum opus, eo quod tedio ipsi fuit ieiunare et uigilare, et alia bona agere. Minus est dormitare quam adherere. Oraui ut me confirmes. Oro quoque, amoue a me per gratiam tuam non solummodo iniquitatem, sed et uiam iniquitatis, id est consuetudinem ipsius iniquitatis, que remanet post iniquitatem, sicut uia trita post euntium frequentiam diu restat. Et amouendo uiam miserere mei de lege tua, id est secundum legem tuam, scilicet secundum  institutionem tuam, id est cum habeas legem medendi, medere mihi ex misericordia, prout opportunum erit, inferendo iustas tribulationes et infirmitates. A similitudine medici, qui secando, urendo, et alias anxietates inferendo infirmum sanat. Oro, amoue a me uiam iniquitatis. Oro insuper, noli me confundere, id est subtrahendo gratiam noli pati me confundi, deficiendo a uia ueritatis. Nec dignum est quia uiam ueritatis elegi, id est elegi ex omnibus aliis rebus completionem mandatorum tuorum, que uia est ad ueritatem, id est ad ueram beatitudinem. Et sic elegi uiam mandatorum tuorum quod non sum aliquo tempore oblitus iudicia tua, id est mandata tua, que complenda esse a fidelibus iudicas. uel sic, ut uiam ueritatis magis et magis  eligerem, non sum oblitus iudicia tua. Quod est dicere: In memoria habui qualiter in futuro iusto iudicio eligentes hanc uiam beatificabis, non eligentes autem iusto iudicio, damnabis. Non solum autem uiam mandatorum tuorum, que est uia ueritatis, elegi, secundum uoluntatem, sed etiam adhesi, Domine, testimoniis tuis, id est mandatis tuis secundum operationem. Et non ad horam operatus sum; sed uiam mandatorum tuorum cucurri, id est, mandata tua que uia sunt ad ueram beatitudinem operatus sum uoluntate spontanea et cum perseuerantia. Quod per cursum denotatur; hoc autem quod cucurri, non ex me habui, sed ex te. Cucurri enim cum hoc fuit quod tu dilatasti cor meum, id est hoc quod tu cor meum in caritate dilatasti, causa fuit  quare cucurrerim. Unde Prosper: »Arcta uia est que ducit ad uitam, et tamen non curritur per ipsam, nisi dilatato corde.« Cum, signum est cause uel temporis. Per hoc autem dat auditoribus humilitatis exemplum, ut nil sibi, sed omnia Domino ascribant.

HE, uiuo uel est interpretatur. Cum igitur He uersibus quinte clausule inscribitur, ostenditur quoniam de eo qui uere est et uiuit, de Christo scilicet, hic intentio habetur. Qui de seipso testatur: »Ego sum qui sum .« Et alibi: »Ego sum uia, ueritas, et uita .« Et Apostolus: »Mors illi ultra non dominabitur. Quod autem uiuit, uiuit Deo .« Orat autem hic fidelium  collectio hoc, ut Dominus Pater ponat sibi Dominum Iesum Christum, qui uere uiuit et est, legem et moderationem uie, quam incepit, scilicet det sibi sequi Dominum Iesum, qui dux sit et adiutor eius, per quem ad uerum esse pertingat. Ut autem eius ducatu 477 et auxilio uiam hanc perseueranter possit incedere, orat quoque intellectum ad scrutandum legem ueterem sibi dari, sine cuius custodia impossibile est ueram beatitudinem adipisci. Orat insuper in semita mandatorum noue legis deduci, et cor in testimonia eius inclinari, et oculos a uanitate auerti, et eloquium Domini sibi statui, et opprobrium eius amputari; et addit causas cur hoc debeat adipisci. Hoc autem ea intentione facit ut auditores instruat ad hoc idem uerum esse tendere, et ad hoc  assequendum Christum ducem et adiutorem expetere, et hec eadem que orat exemplo suo orare.

Legem pone mihi, Domine, etc. Ac si dicat: Dixi quod uiam ueritatis elegi, et cucurri; ut autem hanc uiam curram indesinenter, o Domine Pater, pone mihi uiam iustificationum tuarum, legem uiandi, scilicet Dominum Christum, qui est uia iustificationum tuarum, id est qui est uia per quam uenitur ad iustificationes tuas, uidelicet per quem fideles ueniunt ad remissiones peccatorum; statue, inquam, mihi legem uiandi, da eum mihi moderatorem, ut per eum ducem, adiutorem et moderatorem ad uerum esse tendam, a similitudine uiatoris qui, bono duce fretus, ad metam pertingit itineris incepti. Legem pro moderatione ponit, eo quod lex ad  moderationem plebis subdite data sit. Oro, pone uiam mihi legem; et etiam opto et oro ut exquiram semper, id est ex omnibus aliis rebus semper eam queram precipue imitari omni affectione. Quod est dicere: Da mihi affectionem eam semper exquirendi. Ut autem semper eam legem, Christum scilicet, exquiram, da mihi intellectum, id est uim et facultatem intelligendi; et sic scrutabor legem tuam ueterem, quod uidelicet significent mystica eius precepta, non repellens eam, sicut Manichei. »Non enim uenit Dominus iehsu soluere legem, sed adimplere .« Et illam diligenter scrutans custodiam non exterius per carnales obseruantias, sed mystice et moraliter interius, in toto corde meo, id est in tota affectione cordis mei. Non solum autem  oro ut des mihi intellectum ad scrutandum legem tuam; sed etiam oro, per gratiam tuam, deduc me, id est dirige et perseuerare me fac in semita mandatorum tuorum, id est in mandatis noue legis, que dicuntur antonomastice mandata propter sui dignitatem, et que dicuntur semita propter sui arduitatem, eo quod paucis communia sint, ad modum semite per quam pauci gradiuntur. Quod est dicere: Fac me directum et perseuerantem in arduis preceptis noue legis. Que sunt hec: Inimicum diligere, et omnia pro Deo postponere, et cetera huiusmodi. Ideo uero dignum est ut me deducas in semita mandatorum tuorum, quia ipsam uolui; et quod boni aliquis bene uult, dignus est adipisci. Deduc me, inquam, in semita. Cum autem  sic deductus ero, non inde me superbire permittas, sed inclina, id est humilia tibi cor meum, ut nullo modo insolescat; cor meum dico, intendens in testimonia tua, id est in promissa tua, et non in auaritiam, scilicet humiliatum fac cor meum et perseuerans in mandatis tuis, non respectu auaritie, ut aliquid terrenum inde lucrari intendam, sicut quidam hypocrite, sed causa nanciscendi testimonia, tua, id est promissa tua, et hic et in futuro que in Euangelio testaris, dicens: »Ad eum ueniemus et mansionem apud eum faciemus .« Ecce promissio de presenti; de futurorum uero promissione sic dicit: »Qui perseuerauerit usque in finem, hic saluus erit .«

Oro, inclina; oro quoque, auerte oculos meos interiores,  ne uideant uanitatem, id est auerte affectiones cordis mei, ne cogitent uanitatem, scilicet ne bene operer causa uane glorie et fauoris humani. uidere pro cogitare ponit eo quod cor nullo alio modo uidet quam cogitando. Oro insuper, uiuifica me in uia tua, id est fac me intelligere uiuificationem magnam esse hoc 478 quod aliquis est in uia mandatorum tuorum. Quod est dicere: Ut magis in uia tua persistam, fac me oculis mentis semper uidere, illum uultum uiuificationis iam habere qui in hac uia persistit. Non solum autem oro deduci in semitam mandatorum tuorum, sed oro quoque, statue eloquium tuum seruo tuo, id est mihi, quia seruus tuus sum, statutum et firmum fac preceptum tuum, ne unquam  a memoria mea excidat, et sic nunquam ab eius completione desistam. Statue, inquam, mihi seruo tuo eloquium tuum; et hoc, in timore tuo casto me fundando. Quod est dicere: Fac me in timore casto fundatum esse, et sic eloquium tuum in me stabile erit et firmum. Nam »initium sapientie timor Domini .« Ut autem in me per timorem statuatur eloquium tuum, amputa per indulgentiam, a me, opprobrium meum, id est, aufer a me omne peccatum, quod causa est opprobrii. Opprobrium dico quod suspicatus sum; ac si dicat: Non sum certus an in me sit opprobrium, sed quoniam illud in me esse suspicatus sum, oro, amputa. Per hoc autem illos qui sibi conscii peccati sunt, multum orare inuitat, cum ipse qui sibi conscius peccati  non est, sic tamen orat. Unde Apostolus: »Nihil mihi conscius sum, sed non in hoc iustificatus sum .« Dico amputa, etc. Hec autem ideo oro, licet peccati conscius non sum, quia scio quod iudicia tua iucunda sunt, id est dulcia et delectabilia, quod uidelicet iudicas indulgeri confitentibus; non aspera sunt ut iudicia hominum, qui de reatum suum confitentibus supplicium sumendum esse decernunt. Oraui ut amputes opprobrium. Oro insuper, uiuifica me, id est, fac me in anima uiuificatum per completionem mandatorum; et hoc fac in equitate tua, id est secundum quod equitas tua exigit. Ecce enim concupiui, id est ualde cupiui, mandata tua complere, et hoc tibi est ecce, id est presens et manifestum. Ideoque, quia concupiui, equitas tua  exigit ut me propter hoc uiuifices, cum sis equus iudex.

uAU, interpretatur uel ille uel ille est. Conuenienter ergo uau uersuum sexte clausule principium est, ut ex hoc appareat quatenus hic de illius aduentu sit oratio a fidelibus, qui uere est misericordia Patris, et Filii, et saluatio fidelium de Spiritu sancto scilicet. Dicitur enim Spiritus sanctus misericordia Patris et Filii, eo quod eius illustratione Pater et Filius misericorditer salutem fidelium operantur. De hoc Spiritu sancto hic collectio fidelium orat, ut in mentem suam specialiter ueniat, et sibi facundiam scientie et eloquii tribuat, ut infidelibus sibi exprobrantibus rationabiliter respondeat. Orat quoque ne ab eloquio Dei, et a legis custodia unquam  deficiat. Adiungit insuper causas cur hoc debeat obtinere quod orat. Per hoc autem auditores instruit per hec eadem orare. Quia uero de persona Spiritus sancti sit hic oratio, per uim interpretationis huius littere denotatur. Cum enim Patrem de Filio superius orauerit, ut esset ei lex, et hic uau inscribatur; que et ille interpretatur, idem ualet ac si aperte diceretur: Oraui, Domine Pater, ut Filium, qui uia est iustificationum, mihi legem ponas. Oro ut ille tertius in persona, ille gloriosus, ille magnificus, Spiritus sanctus scilicet, ad me specialiter mittatur. Plerumque nempe cum ille sic absolute ponitur, aliquid magnum et notabile denotatur. Si uero aliam huius uocis interpretationem  inspiciamus, intentionem huius clausule cognoscemus. Cum enim, ut dictum est, uau ille est interpretetur, uult hoc innui quod ille uere est et ad uerum esse iam accedit in quem Spiritus sanctus, de quo hic orat, specialiter aduenit. Unde nimirum patens est quod ea intentione hic de aduentu eius orat, ut auditores eius de aduentu orare instruat, ut esse possint. Est autem equipollens ac si sic plane dicat: Quandoquidem ille est reuera, in quo Spiritus sanctus est, de eius aduentu uos orare utilissimum est.

Et ueniat super me, etc. Istud et spectat ad alia que posita sunt in sequenti ubi dicit: et respondebo, etc., et 479 auferas, etc.; et custodiam, etc. Est autem tale ac si diceret: Oraui, Domine Pater, ut Christum,  qui est uia iustificationum, legem mihi ponas, et des mihi intellectum, etc. Dixi etiam quod concupiui mandata tua; quod tibi est, ecce. Oro quoque, Domine, cum hoc sit, quod concupiui mandata tua, quatenus et ueniat misericordia tua, id est Spiritus sanctus, super me, id est in superiorem partem meam, scilicet in animam, et salutare tuum ueniat super me, id est Spiritus sanctus qui est saluatio fidelium, quod est ac si dicat: Salutare tuum, Spiritus sanctus scilicet, ueniat super me, et hoc sit ex misericordia tua et salutari tuo. Determinat autem qualiter oret, ut ueniat in eum, cum addit secundum eloquium tuum. Quod est ac si dicat: Oro ut ueniat in me salutare tuum, et hoc secundum eloquium tuum, id est secundum hoc oro ut in me ueniat, ut mihi  det eloquium tuum scilicet scientie et facundie quod ex te est. Est autem hoc equipollens, quasi sic poneret: Da mihi Spiritum sanctum, qui me scientia et facundia illuminet. Et, si salutare tuum in me ueniat, qui me facundum faciat, respondebo uerbum, id est rationabilem sermonem infidelibus et hereticis exprobrantibus mihi, scilicet qui mihi propter integritatem fidei et uite mee probra et conuicia ingerunt. uerbum congrue rationabilem sermonem dicit. Loquele namque hereticorum uel ceterorum infidelium, cum nichil sint nisi uentosa garrulitas, uerba dicenda non sunt, sed uentus inanis. Ostendit autem quare tantopere oret sibi dari eloquium Dei, cum sic addit: Idcirco tantopere  rogo, Domine, ut ueniat in me salutare tuum, quod mihi det eloquium, quia speraui in sermonibus tuis, id est quia magnam spem et confidentiam habui, et adhuc habeo in sermonibus tuis; qui si mihi dentur, rationabiliter respondere potero exprobrantibus; uel sic: Respondebo, inquam, uerbum exprobrantibus hereticis et infidelibus. Exprobrantibus dico, ideo quia speraui in sermonibus tuis, id est, quia spem certam habeo in promissis tuis, exspectando bona eterna que promisisti. Oro ut mihi detur per aduentum sancti Spritus eloquium, ut uerbum respondeam exprobrantibus. Et postquam hoc uerbum ad respondendum habebo, oro, ne auferas, id est ne permittas auferri, de ore meo uerbum ueritatis, id est uerum uerbum confessionis tui.

 Ne auferas, inquam, usquequaque, id est ullo modo, ulla anxietate tribulationum, ulla deceptione uerborum. Quod est dicere: Non solum oro habere in corde uerbum confessionis tui, sed etiam oro ut nulla causa possit ab iniquis auferri ab ore, quin tibi semper confitear, id est te annuntiem. Non enim sufficit habere uerbum hoc in corde, nisi etiam sit in ore. Nam »qui erubuerit me,« dicit Dominus, »coram hominibus, erubescam et ego eum coram Patre meo .« Et Apostolus: »Corde creditur ad iustitiam, ore autem confessio fit ad salutem .« Posset dici: Quare oras ut non auferatur uerbum de ore tuo, cum propter uerbum hoc, nisi ablatum fuerit, sis tribulationes passurus. Ad hoc ergo sic respondet: Ideo queso  ne auferatur uerbum, propter tribulationes, quia in iudiciis tuis supersperaui remissionem, id est propter tribulationes que iudicia tua dicuntur, eo quod eas iudicas esse pro te patiendas, speraui remunerationem. Et bene dicit, super; ac si dicat: Cum ex annuntiatione uerbi tui sperauerim remunerationem, propter tolerantiam ipsarum tribulationum, plus speraui remunerationem, quia si simpliciter uerbum annuntiarem, et pro eo non paterer. uel sic: Quia in iudiciis tuis, id est in tolerantiam tribulationum supersperaui, id est maiorem remunerationem speraui quam sit ipsa tribulationum anxietas. Ideoque oro, ne auferas uerbum. Unde Apostolus: »Existimo quod non sunt condigne passiones huius temporis ad futuram gloriam que reuelabitur in nobis .« Orat autem, ne inimicum odio habeat aliquem in tribulationibus, propter tribulationes; sed plenarie retineat in ipsis tribulationibus 480 dilectionem Dei et proximi. Quam dilectionem per antonomasiam legem uocat, eo quod in hac tota lex pendet et prophete. Si enim hac lege careret, inutiliter tribulationes sustineret, iuxta illud Apostoli: »Si tradidero corpus meum ita ut ardeam, caritatem autem non habeam, nichil mihi prodest .« Hoc autem sic dicit: Oro ne auferas uerbum uerum de ore meo, et oro etiam ut in tribulationibus non deficiam a caritate, sed custodiam semper inuiolatam legem tuam. Determinat quam legem, cum addit: Legem dico duraturam in seculum istud: et  in seculum seculi, id est in futurum seculum, caritatem uidelicet, que nunquam excidit , nec in hoc seculo neque in futuro.

Oratione facta causas adiungit, quibus dignum est que orat assequi, cum dicit: Et ambulabam, etc. Et istud ad alia et sequentia refertur, ac si dicat: Oro ut custodiam in tribulationibus legem tuam, id est caritatem. Et dignum est, ut hec ex te habeam. Nam cum ante id tempus in tribulationibus essem, et te de custodia legis huius orarem, iam prout poteram, custodiebam ipsam legem caritatis, scilicet ambulabam in latitudine, id est promouebar et perseuerabam in amplitudine caritatis, erga Deum et proximum. Ideoque quia, prout potui, eam custodiui, merui ut me plus eam facias custodire. Auget  adhuc meritum, cum sic addit: Et inde contingebat me ambulare in latitudine, quia mandata tua exquisiui, id est ex aliis rebus omnibus elegi. Apposita causa cur debeat ei a Domino legis custodia dari, apponit causam cur sibi debeat dari, ne usquequaque auferatur uerbum Dei de ore eius. Ideo scilicet quoniam hucusque sine confusione uerbum hoc in conspectu regum locutus est. Hoc autem sic dicit: Oro ne auferas uerbum de ore meo, et dignum est ut non auferatur. Non solum enim in tribulationibus positus ambulabam in latitudine, sed et loquebar existens in testimoniis tuis. Quod est dicere: Loquendo de te, testabar te uerum Deum esse. uel, loquebar, id est annuntiabam testimonia tua, id est precepta tua, existens bene uiuendo in ipsis testimoniis tuis,  ut auditoribus exemplum tribuam in eisdem testimoniis existendi, »ne cum aliis predicarem, ipse reprobus efficerer .« Loquebar, inquam, et non in abscondito, sed in conspectu regum terrenorum infidelium, mihi mortem comminantium. Et licet pannosus essem et uilis, tamen non confundebar, id est non erubescebam loqui, etsi posset ibi locus esse confusionis. Et ideo adhuc debes non auferre de ore meo uerbum uerum, et me facere legem tuam custodire; sed ideo etiam quia non solum mandata tua exquisiui secundum electionem, et non solum loquebar in conspectu regum, sed et meditabar in mandatis tuis complendis, utpote que dilexi. Quod est dicere: Meditabar  quomodo mandata tua complerem, et hoc non inuitus, sed ex dilectione, quia ea ualde dilexi. Et non solum meditabar, sed et leuaui manus meas, id est promoui et intentas feci affectiones meas, ad mandata tua complenda operatione, ut pote que dilexi, scilicet non inuitus, sed ex dilectione dictum est a similitudine illius, qui ad aliquid operandum manus leuat. Et sic leuaui manus ad mandata tua opere complenda, quod exercebar in iustificationibus, id est in mandatis tuis que complebam. Quod est dicere: Cum magno exercitio operationis mandata tua opere complebam, ideoque maius meritum habeo.

ZAIN duc te uel huc interpretatur. Qua intentione ergo fidelium collectio oret, in hac clausula septima per huius uocis interpretationem denotatur. Cum  enim oret de promissione beatitudinis, pretendendo merita sua, ea intentione facit, ut auditores inuitet ad hanc, omni intentione et bona operatione suspirare et intendere, ac si dicat: Tu quicunque bene operaris, huc intende ad quod intendo ad eternam beatitudinem, scilicet quidquid boni facies, intentione huius beatitudinis adipiscende facias, non pro fauore hominum. Si autem notemus 481 eam interpretationem que est, duc te: idem ualet, ac si dicat: Tu quicunque fidelis qui bene operaris, duc te intentione tua ad hoc, ad quod orando me duco et bene operando, scilicet ad eternam beatitudinem.

Memor esto uerbi, etc. Quasi diceret: Dixi, Domine, quod ambulabam in latitudine, et loquebar in testimoniis tuis: et quod meditabar in mandatis  tuis: et quod leuaui manus meas ad mandata tua et exercebar in eis. Unde oro, Domine, memor esto uerbi tui, id est promissi tui, facti seruo tuo cuicunque, id est promissionis beatitudinis eterne quam promisisti omni seruo tuo te daturum esse, quam oro in me compleas, cum ego seruus tuus sim. Bene dicit: Memor esto, non quod oblitus sit, sed quia cum modo suos non remuneret, uidetur infidelibus hic eos dare obliuioni. Ostendit autem cur adeo oret de completione uerbi, cum addit: Memor inquam, esto uerbi tui, ut illud in me compleas, in quo nempe spem mihi dedisti, scilicet per quod me certam spem promisse beatitudinis habere fecisti. Hec autem spes ex hoc uerbo concepta, consolata est me deiectum in humilitate, id est maximam mihi  dedit saluationis consolationem, dum sum in hac humilitate, in hac deiectione mortalitatis et passibilitatis que mea est, quoniam ego ipse in Adam peccando mihi eam paraui. Et ideo adhuc oro, memor esto uerbi tui, quia eloquium tuum, id est promissum tuum, non solum consolatum est me, sed ut maius quid dicam, uiuificauit me, scilicet cum iam sim de promisso certus, pro solo promisso uideor mihi iam uiuificatus. Quid ergo si quandoque promissum attigero? Ideoque oro, memor esto, ut compleas uerbum promissionis. Et ecce merita mea, quorum occasione decet te memorem esse. Superbi enim antonomastice, id est impii per superbiam iugum tuum abiicientes, inique agebant usquequaque, id est omnimodo, et in se et in proximo uidelicet, et a  lege tua elongando, et me ceterosque fideles ab eadem lege deuocare multis modis adnitendo. Ego autem tamen non declinaui a lege tua, eorum exhortationibus et exemplo. Quod est dicere: Licet superbi inique agerent, deuocare me cupiendo, tamen eis non acquieui ut declinarem. Et ideo adhuc memor esto uerbi tui complendi, quia ego non tradidi obliuioni iudicia tua iusta; sed potius memor fui iudiciorum tuorum, Domine, a seculo, id est ab initio seculi completorum. Quod est dicere: In perenni memoria habui qualiter ab initio seculi iustis iudiciis tuis sanctos tuos etiam in hac uita remuneraueris, Noc scilicet et Abraham, et ceteros huiusmodi. Et ideo consolatus sum, confidens etiam  quia iusto iudicio me quandoque remunerabis. Et ideo adhuc dignum est ut erga me memor sis uerbi tui. quoniam, quod perfectissimum est, inimicos diligo et adeo quod defectio tenuit me pro ipsis inimicis peccatoribus existentibus. Quod est dicere: Nimia tristitia occupauit me pro inimicis meis peccatoribus, que tanta est ut inde totus in anima tabescam et deficiam. Ideoque defectio dicitur.

Pro peccatoribus, inquam, derelinquentibus legem tuam. Quod est dicere: Ideo pro eis defectionem patior, quia legem tuam derelinquunt, non quia me persequuntur. Et ideo adhuc memor esto uerbi tui, quia non solum cum superbi inique agebant, non declinaui a lege tua, sed et cantabiles mihi erant iustificationes tue, id est delectabilia mihi erant mandata  tua ad modum rei que ex delectatione cantatur. Quod est dicere: Delectabilia mihi erant precepta tua, que iusta sunt. Cantabiles, inquam, mihi erant, et hoc in loco peregrinationis mee, id est in hac uita in qua peregrinor a patria, que peregrinatio mea est, quam mihi ipse peccando in Adam paraui. Per hoc meritum augmentat, ac si dicat. Adam cum non esset in peregrinatione, 482 non habuit precepta tua iucunda et delectabilia, mihi autem in peregrinatione posito delectabilia sunt. Ideo quoque memor esto uerbi tui, quoniam ego memor fui nocte nominis tui, Domine, id est in tempore nocturno, in quo est quietis tempus, et in quo suggestiones illicite precipue solent suboriri, memor fui nominis tui, scilicet ut suggestiones illicitas euaderem, memorans  te Dominum esse et Creatorem et inobedientium ultorem, uel in nocte, id est in tempore aduersitatis, in quo potest esse defectus, memor fui nominis tui, Domine. Et per hoc non defeci; sed custodiui legem tuam, id est precepta tua, ne ea transgrederer. Ostendit autem ad pondus meriti, et ad exemplum humilitatis hanc memoriam se non habuisse ex se, cum dicit: Memor fui, inquam. Hec autem memoria non ex me fuit; sed facta est mihi a te. Et inde facta est, quia iustificationes tuas exquisiui, id est mandata tua iustificantia ex omnibus rebus aliis quesiui, id est elegi. Notandum quod non incongrue huic iam exposite clausule inscribatur Zain, que septima est in ordine alphabeti, ut uidelicet per  numerum septenarium denotetur, quod in hac clausula de quiete eterne beatitudinis oratur, cum dicit: Memor esto, que per numerum septenarium intelligitur, eo quod in die septima Deus quieuisse legitur, et in die septima in lege ueteri quies haberi precipiebatur per quam quies eterna presignabatur.

HETH, pauor interpretatur. Que nimirum non inconuenienter octaue clausule uersibus octonis inscribitur; in qua fidelium collectio orat, ut eam Deus doceat iustificationes suas, pretendendo plures causas quibus hoc assequatur. Hoc autem ideo orare denotatur per Heth, que pauor interpretatur, quia cum iam in tantum dignitatis ascenderit, ut in superioribus clausulis ostensum est, pauet ne ab hac  altitudine aliquo modo decidat, et huius pauoris occasione tantopere orat. »Beatus enim homo qui semper est pauidus .«

Portio mea, Domine, etc. Hec omnia fere que in hac clausula habentur, preposite cause sunt ad orationem que in fine psalmi posita est; ubi dicit: Doce me iustificationes tuas; que sic quidem adaptatur. Oraui, Domine, memor esto uerbi promissionis tue, ut mihi promissam beatitudinem eternam tribuas. Ad quam promissionem ut attingam, oro, Domine, doce me magis magisque iustificationes tuas, id est precepta tua, et secundum scientiam, et secundum operationem, que iam me docuisti. Et ideo doce me iuxta precepta tua, quia tu, Domine, es portio mea, scilicet te solum partem elegi, omnibus  aliis spretis et tantam rem electam aliqua occasione peccati amittere timeo. Et ideo adhuc doce me, quia non solum te portionem elegi; sed ut te electum adipiscerer, dixi in corde, id est statui custodire legem tuam, id est complere precepta. Et non solum hoc, sed etiam deprecatus sum in toto corde meo, id est in tota affectione cordis mei adipisci faciem tuam in futuro, id est presentiam et plenariam tui cognitionem, que est summa beatitudo. uel sic: Deprecatus sum adipisci faciem tuam, et hoc in toto corde meo, id est ut te toto corde in futuro cognoscam, et uideam toto corde tibi intentus, non partim secularibus ut nunc. Deprecatus sum, inquam, dicens sic: O Domine, miserere mei, id est, ex misericordia tua mihi da faciem tuam, secundum eloquium  tuum, id est secundum quod promisisti per prophetam dicens: »Omnes cognoscent me a minore usque ad maximum .« Ideo adhuc doce me, quia non solum statui custodire legem tuam, sed etiam cogitaui uias meas, id est cum summa meditatione perquisiui que essent uie mee, id est uie mihi utiles, per quas ad te pertingerem. Et sic tandem ab omnibus mundanis contemptis conuerti pedes meos in testimonia tua, id est conuerti affectiones meas in precepta tua, que mihi uie sunt ad te, a similitudine illius qui a tortuosa uia in rectam uiam pedes conuertit. Per hoc autem quod uias 483 meas cogitaui, paratus sum ad resistendum uiriliter hostibus et interioribus et exterioribus, et sic quod  non sum turbatus aliquatenus ab ipsis hostibus. Et adeo paratus sum ut custodiam mandata tua, opere complendo. Diceret aliquis: Dicis te non esse turbatum. Fuitne locus turbationis? Ad quod sic respondet: Fuit utique. Funes enim peccatorum circumplexi sunt me, id est fortes laquei qui solent homines ad peccata trahere, circumuallauerunt ut ad peccata me traherent. Et tamen legem tuam non sum oblitus, ut in peccata detraherer. Funes pro fortibus laqueis ponit, eo quod ex funibus fortes laquei fiant, ad feras illaqueandas. Funes peccatorum uocat res illas quibus solent homines ad peccata trahi, ut aurum et argentum ad auaritiam, et formosa mulier trahit ad libidinem.

uere non sum oblitus legem tuam; sed in media  nocte, id est in medio nocturni temporis, in quo est locus quietis, et in quo multum suggestiones illicite solent suboriri, surgebam ad confitendum tibi, id est ad laudandum te, fundatus super iudicia, id est super precepta iustificationis tue, per que uidelicet obedientes tibi iustificas. Quod est dicere: Ne suggestiones illicite me a mandatis tuis retraherent, media nocte ad laudandum te surgebam, et in mandatis tuis persistebam. Circa nempe noctem mediam pro quiete et pinguedine cene hesterne insolescente carne solent suggestiones imminere, et castitatem ceterasque uirtutes precipuas destruere; quod presignatum est in Aegypto sub Moyse, quando in media nocte Aegypti primogenita destructa sunt ab angelo percutiente . Sicut autem tunc  Moyses non stertuit, non segniter egit, sed agnini sanguinis effusione populum Isrel ab angelo percutiente liberauit , ita, media nocte suggestionibus ingruentibus, non est torpendum, sed uigilandum et uiriliter agendum, et fide passionis Christi, qui uerus Agnus est, corpus et spiritus muniendus. uel sic: In nocte media, id est in aduersitate manifesta, in qua uidebar depressus, surgebam ad confitendum tibi, id est nitebar ad laudandum te, respiciens super iudicio iustificationis tue, id est considerans ipsas retributiones esse iudicia tua, per quarum tolerantiam fideles tuos iustificandos esse iudicas. Ideo adhuc doce me quia, cum talis sim ut dixi, non idcirco prefero me minoribus membris tuis, nec arroganter extra consortium  eorum me pono, sed magis reputo quod particeps, id est consors, ego sum omnium timentium te, et custodientium mandata tua. Quod est dicere: Me consortem esse iudico maiorum, et minorum fidelium. Minores, timentes dicit, eo quod in initio fidei existentes adhuc timorem seruilem habeant. »Initium enim sapientie timor Domini .« Maiores uero, uocat custodientes mandata. uel particeps sum timentium et custodientium, id est particeps sum gaudii et meroris eorum, iuxta Apostolum dicentem: »Gaudere cum gaudentibus, flere cum flentibus .« Eo contuitu oro quoque, Domine, doce me iustificationes tuas, quia misericordia tua, Domine, plena est terra, per emphasim  dictum est. Quod est dicere: Beneficia misericordie tue, plenarie sunt in omnibus terrenis creaturis, tam in animatis quam in inanimatis. Ideoque oro ut me misericorditer doceas iustificationes tuas. Misericordia nempe Domini fit quod lapides existunt, arbores et herbe frondent, et floride sunt; animalia uero uiuunt et sentiunt.

TETH, exclusio uel bonum interpretatur. Si uero hanc interpretationem, que est exclusio, diligenter attendamus, hoc uidetur innuere quod hic fidelium massa que bonitatem et disciplinam et scientiam doceri se a Domino expetit, omnem a se metum patiendi iam exclusit, parata disciplinam tribulationum pro Domino subire; de qua orat ostendendo que utilitas ex huiusmodi disciplina contingat. Quia  si hanc interpretationem, 484 que est bonum, consideremus, hoc notatur quod hic fidelium collectio doceri a Domino expetit bonitatem et disciplinam et scientiam ea consideratione qua Dominus in natura bonus est. Et quia bonitatem iam cum ea fecit, innuitur quoque hic ostendi ab eadem massa fidelium disciplinam bonam esse, cum per eam lex oris Domini bona esse uideatur. Pretendit quoque merita hic fidelium collectio, quibus quod orat adipiscatur. Hoc autem totum ea intentione facit ut auditores ad bonitatem et disciplinam et scientiam inuitet.

Bonitatem fecisti, etc. In primo hoc uersu est pretentio beneficii iam collati, ex cuius confidentia orat in secundo, qui sic prius exponendus est. Oraui, Domine, doce me iustificationes tuas, id est precepta  tua, ea occasione quia portio mea es. Et quia media nocte surgebam ad confitendum tibi, et propter alias causas superius positas, oro etiam, Domine, doce me, secundum ipsam experientiam, bonitatem, id est suauitatem uiuendi secundum eloquium tuum, id est preceptum tuum, scilicet da ut suaue mihi sit abstinere a malis, et bene operari, et doce me disciplinam subire, id est tribulationes pro te pati, que disciplina dicuntur, eo quod ad hoc eas permittis tuis fidelibus inferri, ut castigati plenarie discant qualiter obedire tibi debeant, a similitudine discipuli qui ad hoc flagellatur ut plenarie discat. Disciplina quippe componitur a disco, discis, etc., et plenarie. Tribulationum autem aduersitas tunc est fidelibus disciplina, cum eis libenter patientibus est correctio. Ceterum,  si inuiti patiantur, neque disciplina illis est neque correctio. Et doce me per exhibitionem, scientiam arcanorum tuorum, scilicet da mihi scientiam, ut sciam quid agendum sit, et quid non, et quid de te intelligendum et quid non. Aliud nimirum est abstinere a malis et bene operari, et aliud est scire a malis esse abstinendum et bene operandum. Per hec tria uerba que ponit denotari possunt quatuor anime uirtutes principales, de quibus adipiscendis hic oratur. Per bonitatem enim temperantia et iustitia que ab bonum opus spectant, intelliguntur. uix enim a malis temperatur, quin ad bonum opus, quod est effectus iustitie, insistatur. Per disciplinam uero, fortitudo accipitur, eo quod in disciplina tribulationum fortitudo constantie sit habenda. Per  scientiam autem, prudentia manifeste designatur. Dico doce me bonitatem et disciplinam et scientiam. Hoc autem eo contuitu oro, et hac confidentia, quia iam fecisti cum seruo tuo, id est fecisti mecum, ideo quia seruus tuus sum, bonitatem uiuendi secundum uerbum tuum. Quod est dicere: Inde certus sum quod ea que oro mihi dabis, quoniam hoc beneficium mihi iam contulisti ut facias suaue mihi esse uiuere secundum preceptum tuum, a malis abstinendo et bene operando. Et ideo oro, doce me bonitatem et disciplinam et scientiam quia mandatis tuis credidi, id est, credidi eternam remunerationem et cetera, que propter mandatorum tuorum completionem promittuntur uera esse; ac si dicat: Dignum  est ut hec me doceas, quia non reputaui falsa ea que fidelibus promittuntur, pro mandatis tuis complendis, sed ea uera et certa esse reputaui. uel credidi me mandatis tuis, id est deuoui et commisi et subieci me preceptis tuis, ut secundum eorum institutionem me haberem, ad similitudinem fidelis famuli, qui se penitus legibus domini sui credit et subiicit, ut illius uoluntates omnes suis preferat uoluntatibus.

Ecce pretentio meriti. Quia de disciplina orauerat, posset dici: De bonitate et scientia adipiscenda utile est orare, sed mirum uidetur quare de disciplina tribulationum oras, cum ea inutilis uideatur et asperrima. Ad hoc ergo respondet, ostendendo que utilitas ex hac disciplina contigerit, sic: Oraui, Domine, ut des mihi disciplinam: de qua nimirum ut  adhuc detur orandum est, cum ex ea data mihi iam 485 utilitas acciderit; priusquam, enim humiliarer, id est affligerer ab huiusmodi disciplina, ego deliqui. Et propterea quia humiliatus sum ego, ab ipso delicto correctus, eloquium, id est preceptum, tuum custodiui. Quod est dicere: Talis utilitas inde mihi contigit quod cum prius deliquerim non custodiendo eloquium tuum, pro humiliatione hac tribulationum correctus deinceps, preceptum tuum complendo custodiui. Orat autem hic quod superius orauit, sed ex alia occasione, sic: Oraui, Domine, doce bonitatem et disciplinam et scientiam ea occasione, quia bonitatem fecisti cum me seruo tuo; et quia mandatis tuis credidi, oro etiam adhuc istud idem alia occasione, scilicet, o Domine, doce me,  secundum rei experientiam, iustificationes tuas, id est bonitatem et disciplinam et scientiam, que dicuntur iustificationes tue eo quod per eas fideles tuos iustificas. Doce me, inquam, et ut merita mea pretermittam, ea occasione hoc oro quia bonus es tu in natura, et in bonitate tua, id est in consideratione bonitatis tue, doce me iustificationes tuas. Adiungit quoque merita, cum addit: Doce me, inquam, et ecce quare dignum sit, ut me doceas: Iniquitas enim superborum, id est impiorum contra te per inobedientiam superbientium, multiplicata est super me opprimendum. Quod est dicere: Non eis sufficit, quod in se male agunt, sed adeo quoque iniquitatem suam multiplicent, ut me tribulationibus opprimendo, a statu sanctitatis mee diuertere satagant.  Ego autem, licet iniquitas eorum esset ita multiplicata, non destiti a mandatis tuis, sed in toto corde meo, id est in tota affectione cordis mei, scrutabor mandata tua; ac si dicat: Ideo dignus sum ut me doceas, quia, licet super me iniquitas superborum multiplicata sit, non tamen a scrutatione mandatorum tuorum cessaui. Non autem ad horam eorum iniquitas ita multiplicata est, sed cum perseuerantia.

Coagulatam enim est, id est induratum est, cor eorum in hac iniquitate sicut lac, id est ad modum lactis, scilicet sicut lac cum prius acidum fiat, postea coagulatur et durescit. Ita ipsi cum prius in iniquitate mihi acidi facti sint, in hac eadem iniquitate perseuerando, quasi duri et immobiles facti sunt.  Coagulatum, inquam, est cor eorum, ego uero cum sic essent contra me coagulati, ut a meditatione legis tue me retraherent, tamen indesinenter legem tuam, id est precepta tua meditatus sum. Quia de persecutione iniquorum, que disciplina Domini est, egerat, ne uideretur inde quasi conquerendo egisse, ostendit hanc persecutionis humiliationem sibi bonam esse, cum sic addit: Dixi, Domine, quia multiplicata est super me iniquitas superborum et quia coagulatum est sicut lac cor eorum. Ex hac iniquitatis persecutione non conqueror, quia bonum, id est utile, est mihi quod humiliasti me, id est, hoc utilissimum reputo quod tu uoluisti me humiliari et affligi iniqua persecutione superborum. Exponit autem  ad quid hoc sit utile cum sic addit: Humiliasti, inquam, me ad hoc, ut per hanc humiliationem magis magisque discam mandata tua, a similitudine discipuli, qui ad hoc flagellatur ut castigatus melius discat. Et ideo quoque reputo bonam hanc humiliationem, quia per eam bonum, id est bona res facta est mihi, scilicet chara et iucunda facta est mihi lex oris tui, id est lex Filii tui, noua lex uidelicet, quam Filius tuus dedit, qui os tuum dicitur, eo quod per eum incarnatum uoluntatem tuam humano generi reuelasti. Quod est dicere: Hoc in me humiliatio effecit ut lex tua noua, que quibusdam uidetur iniucunda, mihi chara uideatur et iucunda, et hoc super millia auri et argenti, id est super copiam multiplicem omnium diuitiarum secularium, que  per has duas partes pretiosissimas, per aurum uidelicet et argentum, denotantur. Cum autem post aurum ponit argentum, non ideo facit quod sit auro pretiosius, sed quia hec duo simul pretiosiora sunt quam unum duntaxat.

486 IOD, principium interpretatur. Unde colligitur quod hic fidelium collectio erat in se recreari quod in principio Deus in ea creauit, et in Adam destructum est. Nam cum in principio factus sit homo rationabilis in anima ad imaginem Dei, et innocens et iustus ad similitudinem Dei, et hoc in eo debilitatum sit per Adam, orat Deum contuitu illius beneficii quod in eo in principio creauit, ut illud idem in eo recreet, scilicet ut det ei rationabilem intellectum, qui per Adam in eo debilitatus est.  Ostendit autem quoniam inde timentes eum letabuntur, ut ex hoc magis quod orat assequatur. Et addit etiam merita sua, et pro inimicis orat, ut magis impetret. Orat quoque de gloria immortalitatis et impassibilitatis, quam in Adam amisit. Hoc autem ea intentione facit ut ad hoc idem orandum attrahat auditores. Et notandum quod, quamuis superius orasset de adipiscenda scientia et hic oret de intellectu, que idem esse uidentur, nichil tamen impedit, cum alia causa hoc oret, scilicet causa illius beneficii quod in principio creationis ei contulit. Quod in principio psalmi demonstrat cum sic ponit:

Manus tue fecerunt me, et plasmauerunt me. Da mihi intellectum ut discam mandata tua. Ac si dicat:  Oraui, Domine, superius, ut doceres me scientiam, ea consideratione, quia bonitatem fecisti cum me seruo tuo, et quia mandatis tuis credidi, et quia bonus es tu in natura. Nunc quoque alia consideratione illud idem expeto; da uidelicet mihi secundum promotionem intellectum rationabilem, qui debilitatus est per Adam, ut intellectum hunc habendo discam magis et magis mandata tua. Hoc autem ea consideratione oro, quoniam in principio in Adam manus tue fecerunt me, quantum ad animam, quam rationis perfecte fecisti capacem, et plasmauerunt me de limo terre, quantum ad corpus, quod esset immortale et impassibile, nisi Adam peccasset. Plasmare nempe dicitur cum aliquid ex qualibet informi  materia formatur, ut ex limo terre corpus Ade formatum est. Utrum autem anima uel angeli ex aliqua materia formati fuerint, incertum esse beatus Augustinus asserit. Quod dicit manus tue plasmauerunt me, non est occasio quantum ad illam orationem que mox sequitur, cum dicit: Da mihi intellectum, sed quantum ad hoc quod in sequentibus ponitur, ubi dicit: ueniant mihi miserationes tue; sed quod dicit manus tue fecerunt me, quantum ad animam bene ad hanc presentem orationem occasio est. Quod uero dicit se in anima manibus Domini factum, non ideo dicit quod aliquid Dominus in mundi creatione manibus fecerit. Solo namque uoluntatis imperio cuncta creauit, sed a similitudine dictum est. Cum enim apud  homines illa opera que magna et digna sunt, ambabus manibus soleant fieri, non una manu tantum, ab ea similitudine homo dicitur manibus Dei factus, ut ostendatur magnum et dignum opus fuisse. Cum autem se dicit manibus Dei factum, non dicit hoc ad iactantiam, sed ad ipsius Creatoris laudem, qui tantum opus facere potuit. Est autem hoc tale ac si diceret: Idcirco oro, Domine, intellectum in me recreari, quia considero quod in Adam in principio animam meam adeo dignam creasti ut capax esset intellectus rationalis; nec iniustum est, si id in me expeto recreari quod in principio in me misericordia tua creauit. Non enim illud peto quod a natura mea sit alienum, sed id potius ad quod naturaliter habendum idoneus creatus sum. Ut autem  magis ualeat impetrare quod orauit, quis inde, si impetrauerit, sequatur effectus ostendit, sic: da, inquam, mihi intellectum. Quod si fit, illi qui iam timent te, id est qui iam in fide positi timorem tui habent, uidebunt interiori uisione rationis mee quia in uerba tua, id est in precepta tua, promotus supersperaui in ipsis mandatis, id est speraui remunerationem 487 in prelatione ipsorum mandatorum, et hoc super hoc quam dici possit aut intelligi, et ea occasione letabuntur, bene operando. Cum ponit letabuntur, idem ualet ac si poneret, bene operabuntur, eo quod letari sit effectus bene operandi. Est autem hoc ac si diceret: Ideo da mihi intellectum complendi mandata tua, quia si in complendis mandatis  tuis intellectum habuero, fideles tui qui iam timentes te sunt, considerando rationis intuitu me in mandata tua intendere, occasione huius considerationis, et ipsi in mandatis tuis intellectum habendo, exemplo mei bene operabuntur. Quod est dicere: Hoc in eis uisio mei intellectus operabitur, ut et ipsi intellectum habentes bene operentur.

Nec mirum quidem si uisio intellectus et bone operationis sanctorum in ipsis uidentibus, intellectum et opus bonum operetur, cum, ut beatus Hieronymus affirmat, quoddam animal sit, uisio cuius a passione icterica uidentes curet. Orat autem istud idem quod occasione principii orauit ex misericordia consequi, confitendo humiliter se per Adam iusto iudicio Dei intellectus sublimitatem amisisse,  cum dicit. Cognoui, Domine, etc. uersus autem qui hunc sequitur sic preposterate legitur: Oraui, Domine, ut des mihi intellectum ea consideratione, scilicet fiat mihi misericordia tua efficax ad hoc ut consoletur me. Quod est dicere: Consolare me ex misericordia, dando mihi intellectus sublimitatem, quam per Adam amisi, que reddita, magna mihi erit consolatio. Consoletur, inquam, me misericordia tua, et hoc non ex meritis meis oro, sed consoletur me secundum eloquium tuum, id est secundum promissum tuum factum seruo tuo Christo, qui tibi fuit in omnibus obediens . Quod est dicere: Consolare me misericorditer, quod Christo Filio tuo promisisti quatenus per obedientiam mortis eius, fidelibus tuis consolationem esses allaturus. Ideo  uero oro ex misericordia et ex promissione tua consolationem, quia cognoui, Domine, quod iudicia tua quibus Adam excecasti, equitas sunt emphatice, id est ualde equa sunt, et etiam cognoui quod in ueritate tua, id est in uero iudicio tuo et equo, humiliasti me, id est deiecisti me a sublim tate intellectus. Quod est dicere: Ideo intellectus consolationem ex misericordia et promissione tua adipisci expeto quia cognoui quatenus Adam et ego hoc iusto iudicio tuo amisimus, et hoc meritis meis recuperare non possum. Postquam de intellectu adipiscendo orauit, orat quoque de adipiscenda in futuro gloria corporis, cum dicit: ueniant mihi miserationes tue, et uiuam. Hoc autem ad illud iungitur quod superius posuit: Manus tue plasmauerunt me, sic: Oraui, Domine,  ut ea consideratione quod manus tue in animam fecerunt me intellectualem, recrees intellectum in me. Oro quoque quando quidem hoc beneficium in principio mihi contulisti, quod manus tue quantum ad corpus, me adeo dignum plasmauerunt, ut immortalis essem et impassibilis nisi Adam peccaret, ut ueniant mihi in futuro miserationes tue, id est beneficia misericordie tue, que per Adam amisi, scilicet ut immortalis sim et impassibilis, et in carne conspicuus, et cetera beneficia obtineam plurima et inenarrabilia, que saluandi secundum corpus obtinebunt. ueniant, inquam, mihi miserationes tue et sic uiuam non moriturus in eternum, qui nunc in corpore mortalis sum. Ut autem has  miserationes obtineat, meritum pretendit, cum sic addit: Ideo, Domine, ueniant mihi miserationes tue, quia lex tua meditatio mea est, id est, quia meditor in lege tua complenda.

Facta oratione pro se, orat etiam pro inimicis ut erubescant et conuertantur, et per hoc magis meretur adipisci quod de se superius orauit. Unde scriptum est: Qui pro aliis orat, pro semetipso laborat. Hanc igitur orationem sic facit: 488 Oraui, Domine, pro me, dicens: ueniant mihi miserationes tue, oro quoque pro superbis persequentibus me, ut uidelicet ipsis miserationes tue ueniant; confundantur, id est erubescant de iniquitate sua, superbi, quia fecerunt in me, id est contra me, iniquitatem, adnitendo me per tribulationes a statu sanctitatis mee  deiicere, et hoc iniuste, id est sine causa. Quod est dicere: Illi qui me persecuti sunt non ob aliquam culpam meam, sed ex sola superbia, ut me sibi conformarent, erubescant de hoc quod sic persecuti sunt me. Notandum quod dicit iniquitatem fecerunt iniuste; uidetur enim innuere quod quedam iniquitas fiat iuste. Si uero quantum ad nouam legem consideremus, que precipit inimicos diligere , omnis iniquitas, id est persecutio, fit iniuste. Ceterum si ad ueterem legem recurramus, concedit iuste dari »dentem pro dente .« Quod si ad seculares leges, in quibus institutum est de inimicis ultionem sumere, illa iniquitas, id est persecutio, fit iuste que fit ob aliquam causam: illa uere fit iniuste que sine causa fit. De qua iniusta  iniquitate hoc dicit: iniuste iniquitatem fecerunt in me, que longe peior est quam si iuste fieret. Iniquitatem, inquam, iniuste fecerunt in me: ego autem pro eorum iniusta persecutione non defeci, sed exercebar in mandatis tuis magis et magis et secundum scientiam et secundum operationem. Confundantur, inquam, superbi et confusi conuertantur de iniquitate sua mihi conformandi, et timentes te efficiendi, qui modo non timent, et illi qui iam nouerunt testimonia tua, id est precepta tua, scilicet qui iam fideles sunt, non tamen in tantum perfecti sicut ego mihi confirmentur, sed uidelicet ut perfecti fiant, magis magisque in mandatis Domini exercendo se. Ut autem dignus sim quem illi qui nouerunt testimonia tua imitentur, non solum oro ut non peccem in opere  et in lingua, sed illud etiam oro quod perfectissimum est, uidelicet fiat cor meum immaculatum, ut non maculetur aliqua cogitatione criminalis delicti, et hoc fiat in iustificationibus tuis, id est per iustificationes tuas, scilicet, quia per se non potest immaculatum effici, fiat te iustificante immaculatum. Iustificationes pluraliter ponit quantum ad plures emundationes plurium cogitationum illicitarum. Fiat, inquam, cor meum immaculatum, ut non confundar, id est non erubescam in conscientia mea. Erubescerem enim in conscientia mea, si maculatum esset cor meum.

CAPH, curuati sunt interpretatur. Que ad hoc undecime clausule uersibus octonis inscribitur, ut  ex hoc appareat quoniam fideles qui sub nimio tribulationum pondere curuati sunt et anxiati, ad eternam uitam suspirantes, iam dissolui et esse cum Christo expetunt , pretendendo causam in principio psalmi quare dignum sit ut iam uitam eternam adipiscantur. Ceterum quod adhuc oportet eos tribulationes plurimas pro Christo pati, antequam a carne soluantur, orant saltem ut eos in ipsis tribulationum anxietatibus adiuuet, ne deficiant. Hoc autem ea intentione faciunt ut ceteros fideles in tribulatione positos et ad eternam uitam suspirantes instruant, ut cum hoc sit quod tam cito dissolui non possunt, et esse cum Christo, non tamen tedio tribulationum deficiant, sed a Deo constantie auxilium exspectent.

 Defecit in salutare, etc. In tribus primis huius clausule uersibus pretendit merita sua, per que se dignam ostendit attingere massa fidelium ad eternam uitam, ad quam in quarto uersu suspirat, cum dicit: Quot sunt dies serui tui, etc. Qui uersus prelegendus est, et sic superioribus adaptandus« Dixi, Domine, quod superbi iniuste iniquitatem persecutionis fecerunt in me, pro quibus oraui, ut confunderentur et conuerterentur, qui tamen nolentes conuerti, me 489 assidue pondere tribulationum incuruant et afficiunt. Ideoque, Domine, quot sunt dies afflictionis mei serui tui existentis, id est per quot dies permittes me seruum tuum adeo uehementer affligi? Quando erit hoc quod facies mihi iudicium de persequentibus, scilicet ut me carne solutum iuste remuneres eterna  uita pro eorum iniustis persecutionibus? Hoc autem quod ex nimia desiderii affectione quasi sub interrogatione ponit, equipollens est ac si sic enuntiatiue orationem faceret: Quandoquidem, Domine, persequentes me nolunt confundi et conuerti, sed me grauiter et assidue persequuntur, oro, abbreuia dies afflictionis mee, et eterna uita me iuste remunera. Et dignum est ut hoc mihi facias. Defecit enim ab omni appetitu temporalium anima mea tendens omni affectione in salutare tuum, id est in Saluatorem tuum Dominum Iesum obtinendum. Quod est dicere: Omni amore et appetitu secularium rerum postposito, solum Dominum Iesum adipisci appeto, illius frui presentia in celis post carnis resolutionem ardeo; ideoque dignum est ut abbreuies dies  serui tui. Defecit, inquam, anima mea tendens in salutare tuum, et tendendo in uerbum, id est in salutare tuum, in Filium tuum Dominum Christum, in ipso supersperaui; in ipso beatitudinem obtinere speraui super hoc quam dici possit aut intelligi, ideoque dignum est ut dies meos abbreuies, et me remuneres. uel, in uerbo tuo supersperaui, id est magis et magis speraui remunerationem, id est, cum nudiustertius sperassem, heri magis speraui, et hodie adhuc magis spero. Non solum autem anima mea defecit ab appetitu temporalium, tendendo in salutare tuum, sed etiam defecerunt ab omni reliquo intellectu oculi mei interiores, oculi scilicet rationis, respiciendo solummodo in eloquium tuum, id est in Filium tuum  qui eloquium tuum dicitur, eo quod per eum omnibus secreta tua locutus es. Quod est dicere: Ab omni seculari intelligentia rationem meam abstinui, et ad intelligendum te omnem mee rationis intuitum uerti; ideo dignum est ut dies meos abbreuies et me remuneres.

Notandum quod diuersissimum est, quod superius dixit, animam defecisse ab appetitu, et, quod hic dicit, oculos rationis defecisse ab intellectu. Longe nempe aliud est appetitus et aliud intellectus. Defecerunt, inquam, oculi mei dicentes, id est me dicere compellentes, scilicet, qui me ad hoc rationabiliter cogunt, ut ex nimio desiderio tibi dicam: O Deus, quando consolaberis me, carnem meam resoluendo, et sic me a tribulationibus eximendo, et eterna uita me remunerando? Hoc autem quod ex ardore desiderii suspensiue ponit, idem  ualet ac si taliter oraret: Quia de Christo quantus sit intelligo, ex parte ad eum pertingere suspirans, oro, Domine, me in tribulationibus desolatum cito consolare, a carne resoluendo, et ad eius presentiam me trahendo. Et ideo quoque, Domine, abbreuia dies meos, et fac mihi iudicium de persequentibus me, quia factus sum sicut uter positus in pruina, scilicet, non factus sum comparabilis utri posito in estu, qui ex nimia ariditate disrumpitur et inutilis est ideo ad uinum capiendum, sed comparabilis sum utri posito in pruina, id est in frigida aqua ubi refrigeratur, ne ab estu arescat et disrumpatur, ideoque, quia humidus est ex ipsa pruina, habilis est ad uinum, uel ad quemlibet humorem recipiendum. Quod est dicere: Sicut uter in pruina positus et ab estu  semotus et refrigeratus, utilis est ad uinum nouum in se recipiendum, ita etiam ego per ieiunia et uigilias et orationes a uitiorum estu refrigeratus, ne ab ipso corrumpar, habilis sum ad mandatum legis noue suscipiendum et obseruandum. Pruinam quidem dicimus non aquam illam, que ex nimio gelu induruit in glaciem, sed frigidissimum rorem in uere uel autumno 490 qui aliquantulum congelatus est, et ideo adhuc debes mihi facere iudicium de persequentibus me, quia non sum oblitus iustificationes tuas. Quod est ac si dicat: In memoria habui iusta precepta tua, ut ea opere compleam. Hoc uero totum idem ualet ac si diceret: Non solummodo ad mandata tua recipienda idoneus existo, sed ea in quantum possum opere compleo. Per hoc autem quod  dicit se refrigeratum a uitiorum estu sicut utrem, se habere innuit temperantiam. Per hoc uero quod se dicit non esse oblitum iustificationes Domini, instantiam bene operandi se habere ostendit.

Ostensis meritis, ostendit necessitatem orandi, cum sic addit: Ideo, Domine, suspirans ad uitam eternam dico, Quot sunt dies, etc., quia utile mihi est abbreuiationem horum dierum orare, cum in magno periculo positus sim. Nam ut iniqui me deuocarent a lege tua, narrauerunt mihi fabulationes, id est uana uerba et inutilia de seculari felicitate expetenda. Que cum falsa sint et infructuosa, nichil aliud quam fabulationes sunt dicenda. Narrauerunt, inquam, mihi fabulosa uerba, ad hoc scilicet, ut ea uera crederem et sacrosancta. Sed ille fabulationes non sunt  a me reputate tales ut est lex tua, id est qualia sunt mandata tua. Omnia namque mandata tua ueritas sunt, per emphasim, id est uerissima sunt. Quod est dicere: Non sunt reputate eorum fabulationes a me, qualia sunt mandata tua. Mandata enim tua reputaui uerissima, fabulationes uero falsissimas. Quoniam ergo per fabulationes suas incorporare sibi me non potuerunt, ipsi iniqui persecuti sunt me tribulationibus corporis, ut saltem ui me deficere compellerent. Ideo igitur oro et obsecro te, Domine, ut cum hoc ad presens esse nequeat, ut resoluar, et sim cum Christo, ad quod ualde suspiro, saltem adiuues me, auxilio constantie, ne in persecutionibus deficiam. Necesse est autem et dignum ut me adiuuari  orem, et ut adiuues. Quia paulo minus consummauerunt, etc., id est pene peregerunt in me quod inceperunt, ponendo me a sublimitate sanctitatis mee in terra, id est in terrenis: in uitiis, scilicet. Quod est dicere: Ideo me necessarium est orare adiutorium tuum, quia tanta mihi infertur ab iniquis persecutio, quod pene hoc in me effecerunt ad quod intenderunt, ut me sibi conformarent in uitiis. Quia uero dixerat pene consummauerunt, ne uideretur eis in aliquo consensisse, remouet hoc sic: Persecuti sunt, inquam, me, et sic quod pene consummauerunt. Ego autem non dereliqui mandata tua, aliquo modo eis consentiendo, ideoque dignus sum adiutorio. Cum dicit pene consummauerunt, orandi necessitatem ostendit. Cum uero dicit: ego autem,  etc., meritum impetrandi pretendit. Quoniam ergo tanta est persecutio et non dereliqui mandata tua, uiuifica me magis et magis in uirtutibus, et hoc secundum misericordiam tuam, id est secundum respectum misericordie tue, et uiuificatus, perseueranter custodiam testimonia oris tui, id est precepta que os tuum, Christus uidelicet Filius tuus, custodiri instituit.

LAMECH, cor siue seruus interpretatur. Que ad hoc huius clausule uersibus inscribitur, ut ex ea palam sit quatenus fideles hic agentes ad instructionem minorum serui Dei fidelissimi sunt, et uere cor habentes rationabile, cum affirment se iustificationes Dei in eternum non oblituros; et cur eas non obliuiscentur plures causas ostendunt, et orant ut saluentur  a Domino, ne ab his iustificationibus deficiant. Congrue quidem serui Domini esse fideles et cor habere dicuntur, qui se sic firmiter et ueraciter in preceptis Domini perseueraturos promittunt. Illi namque neque serui Domini sunt, neque cor habere uidentur, sed potius uecordes et insani dici possunt qui mandata Dei contemnunt.

491 In eternum, Domine, uerbum tuum permanet in celo. In quatuor primis huius clausule uersibus preponit causas ad illud quod in quinto uersu promittit, qui prelegendus est, et sic superioribus coniungendus. Dixi superius, Domine, quod non dereliqui mandata tua; de cetero quoque promitto quod usque in eternum, id est, nullo tempore obliuiscar iustificationes tuas, id est precepta tua, uel  non obliuiscar iustificationes tuas, tendens per ipsas in eternum, id est in eternitatem, et ea consideratione non obliuiscar, quoniam, o Domine, uerbum tuum, id est preceptum tuum permanet in celo in eternum, id est permanet semper sine fine insuper celestibus rationabilibus creaturis. Quod est dicere: Cum considerem celestes spiritus sine fine preceptum tuum obseruare, occasio mihi est ut et ego precepta tua nunquam obliuiscar, sed ea semper obseruem, et ideo quoque non obliuiscar, quoniam considero quatenus ueritas tua, id est preceptum tuum uerissimum, quod per emphasim ueritas dicitur, permansit in generatione fidelium ueteris Testamenti. ab Abel iusto usque ad tempus Christi.  Et eadem ueritas tua permanet in generatione fidelium Noui Testamenti, a tempore Christi usque ad finem mundi. Posset queri, cum hoc sit quod ad eos auctor mendacii diabolus de celo precipitatus descenderit qui eos mendaces facere omnino grassatur, et cum hoc sit quod primo ualde mobiles exstiterit, quomodo ad hoc peruenerunt ut sic firmi sint ut diuina ueritas permaneat in eis. Ad hoc igitur ostendendum respondet sic: Per hoc in generationem et generationem permanet ueritas tua, quod tu per fidem et caritatem et spem fundasti, id est firmam fecisti, illam generationem et generationem terram tuam existentem. Quod est dicere: Cum prius mobilis esset ad modum maris, et ad omnem suggestionis impulsum facile cedens, tu fecisti eos  fundatos et firmos et immobiles ad modum terre, que pro grauitate sua elementum est immobile, uel fundasti eam sic ut esset terra tua fructifera. uel sic: Fundasti illam generationem et generationem, prius terram, scilicet cum prius esset terrena, terrenis bonis inhiando fundasti eam in uirtutibus, et sic fecisti spiritualem donis spiritualibus inhiantem. Fundasti, inquam, terram, et te fundante permanet in eis ueritas tua, ideoque quod considero generationem et generationem uerissimum preceptum tuum non obliuisci, non obliuiscar et ego. Fundasti, inquam, terram. Que terra, te fundante, dies effecta est, clara uidelicet in uirtutibus et intellectu ad modum diei; et dies hec perseuerat in claritate sua ut nunquam ab ea deficiat; et hoc ordinatione tua,  id est per ordinationem dispositionis tue. Ut igitur et ego dies sim, et in claritate perseuerem, non obliuiscar mandata tua iusta et uerissima. Dico, Domine, quod mandatum tuum est in celo, et in generatione et generatione; et cum sit in his omnibus eterna memoria uerbum, id est mandatum tuum, omnia hec seruiunt tibi complendo preceptum tuum; et quoniam hec omnia seruiunt tibi, ut et ego tibi seruiam non obliuiscar in eternum iusta precepta tua, sed ea semper complebo. uel sic, ut sit ostensio a toto: Non est mirum si dies ordinatione tua perseuerat, quoniam adeo potens es quod omnia, id est omnes creature, seruiunt tibi, complendo precepta tua.

 Ideo quoque non obliuiscar iustificationes tuas, id est precepta tua, quia nisi ideo remansisset quod lex tua meditatio mea est, id est nisi ideo quia precepta tua meditatus sum, que et adhuc meditor, tunc quando iniqui persecuti sunt me, ut in superiori clausula est ostensum; forte, id est, stultitia et improuidentia mea periissem in morte anime in humilitate mea, id est in deiectione persecutionis mee. Quod est dicere: Ideo non obliuiscar iustificationes tuas, ne in persecutione peream deficiendo, sicut ego iam periissem, nisi ea in continua 492 meditatione habuissem. Et ideo insuper in eternum non obliuiscar iustificationes tuas, quin eas pro posse meo compleam, quia iam uiuificasti me existentem in ipsis, id est quia hoc iam est mihi magna iustificatio,  quod in eis persisto. Quoniam ad perseuerandum in his iustificationibus per se non potest sufficere, orat Deum ut eum saluum faciat, ne ab his deficiat, sic: Non obliuiscar, inquam, iustificationes tuas, a quibus iustificationibus ne ob aliquam persecutionem desistam et sic peream, oro, Domine, saluum me fac, dando mihi constantiam, et dignum est. Ego enim qui hoc expeto, tuus sum, et tibi soli subditus sum, non uitiis. Non possum enim duobus dominis seruire, et in hoc apparet quod tuus sum, quoniam iustificationes tuas tantum exquisiui, id est iusta precepta tua ex omnibus aliis rebus quesiui, elegi et inuestigaui. Necesse est autem orare me ut saluum me facias, ne deficiendo peream. Me enim exspectauerunt peccatores, id est mihi diu insidiati sunt iniqui,  antonomastice peccatores, ut perderent me in anima, faciendo deficere a iustificationibus tuis per assiduas persecutiones. Saluum me fac, inquam, ut perseuerem in preceptis tuis, quod ideo postulo quia intellexi testimonia tua, id est precepta tua. Quod est dicere: Ideo tantopere oro hanc salutem adipisci ut perseuerem in preceptis tuis, quoniam intellexi quam tamen digna sunt in sui natura; et ideo etiam oro ut me saluum facias, in mandatis tuis perseuerare faciendo, quia uidi finem omnis consummationis, id est uidi ratione mea ad quem finem deuenturus est ille, qui in omnibus preceptis tuis consummatus est. Quod est dicere: Ideo in mandatis tuis consummatus esse secundum perseuerantiam expeto quia cognoui quod qui consummatus  est in omnibus preceptis tuis, ad finem per hoc deueniet, id est ad eternam beatitudinem, que finis dicitur, eo quod ultra eam nichil fideles expetent, ad similitudinem uiatoris, qui non ultra tendit postquam ad propositum itineris finem peruenit; et ideo quoque oro saluum me fieri perseuerando in mandatis tuis, quia mandatum tuum omne latum est nimis, scilicet non uidetur mihi angustum ac arduum et difficile ad peragendum ad modum anguste uie, que difficilior est ad eundum, sed uidetur mihi latum et iucundum, delectabile et facile ad peragendum: ad similitudinem late et plane uie que facilior est ad eundum. Unde Prosper:

Et tamen hi calles, quos mundi uana pauescunt,
   Quedam magnificis equora sunt animis.

 MEM uiscera uel ex ipsis interpretatur. Unde per Mem, que huic toti inscribitur clausule, lex Dei designatur, quod fideles hic agentes ex ipsis intimis uisceribus legem Dei diligunt intima caritate, que per uiscera intelligitur, eo quod interiora sint et in eis dilectio habeatur. Unde etiam »uiscera misericordie«  dicuntur, et Deum totis uisceribus diligere precipimur. Ostendunt autem hic ipsi fideles, se nimis legem ueterem diligere et in ea tota die meditari. Ostendunt quoque per illuminationem Noui Testamenti se in ea lege ueteri sublimem intellectum supra omnes Iudeos habere, ut per hoc auditores instruant, neque legem ueterem abiiciendam esse, sicut uolunt Manichei, neque  legem nouam spernendam esse, ut asserunt Iudei.

Quomodo dilexi legem tuam, etc. Ac si dicat: Dixi, Domine, quod mandatum tuum, mandatum scilicet noue legis mihi nimis est latum, et iucundum et delectabile, quod pro certo ualde dilexi. Non solum autem nouam legem dilexi, que mandatum dicitur antonomastice, sed etiam quomodo, id est inquantum dilexi, Domine, legem tuam ueterem. Hoc autem cum nimio pondere admiratiue dictum, idem ualet ac si diceret: Nimis et super quam possim dicere dilexi, Domine, legem tuam ueterem 493 non eam repudiaui sicut Manichei. uel sic potest legi ut per aposiopesin aliquid subaudiatur: Non solum mandatum tuum nouum dilexi, sed etiam  legem tuam ueterem; et quomodo legem tuam, Domine, dilexi, tu ipse mihi testis es, qui omnia nosti; et in hoc patet quod eam dilexi et diligo, quod tota die, id est iugiter meditatio mea est, in ipsa lege intelligenda et complenda. uel sic: Et adeo dilexi quod meditatio mea quam de hac lege habeo, non est in tenebris sicut meditatio Iudeorum, sed in tota die, id est in integra et clara cognitione. Quoniam ergo legem ueterem dilexi, et tota die meditatio mea est, fecisti me prudentem in intellectu ipsius legis, et hoc super inimicos meos Iudeos qui mihi inimicantur, ideo quia legem spiritaliter intelligo. Quod est dicere: Fecisti me in ipsa lege prudentiorem quam Iudeos inimicos meos, et hoc fecisti  mandato tuo noue legis. Quod est dicere: Per noue legis illuminationem fecisti me prudenter intelligere ueterem legem, que umbra est noue legis. Et ideo fecisti me in lege sic prudentem, quia lex hec est mihi ductio in eternum, id est in promissionem eternitatis. Quod est dicere: Non intelligo superficietenus ex completione huius legis promitti mihi temporalia ut Iudei, qui ad litteram tantum eam intelligunt, sed, intelligendo eam spiritualiter, intelligo mystice mihi per eam bona celestia promitti. Quia dixerat indeterminate super inimicos meos prudentem me fecisti, determinat de quibus inimicis dicat cum sic addit: Super inimicos meos, inquam, prudentem me fecisti, non dico uero super gentiles, sed super omnes docentes me intellexi, id est maiorem  intellectum habui in hac lege quam omnes Iudei, qui dicuntur decentes me, eo quod presumptione quadam me doceant, putantes se magis me intelligere; uel dicuntur docentes me, eo quod ipsam legem ad litteram me doceant, sicut Hieronymus, egregius Hebraice legis interpretator, a Iudeis ipsam legem ad litteram est edoctus  . Intellexi, inquam, super omnes docentes me, et hoc inde contigit, quia meditatio mea est, hanc legem esse testimonia tua, id est quia meditatus sum in hac lege testimonia tua contineri, testimonium scilicet natiuitatis Filii tui, passionis et resurrectionis, et saluationis humani generis et ceterorum actuum  tuorum, quod equidem Iudei noluerunt meditari, ideoque non sicut ego intellexerunt. Dico quod super omnes docentes me intellexi, et non solum super omnes docentes iuniores qui minus periti sunt in lege, sed, ut maius quid dicam, super senes intellexi; scilicet, magis intellexi ipsam legem quam senes Iudei, qui doctiores sunt, et in doctrina legis iam insenuerunt. Inde uero contigit quod super senes intellexi, quia mandata tua, mandata scilicet noue legis quesiui, et secundum intellectum et secundum operationem. Non enim plenarie uetus lex intelligeretur, nisi noue legis prius intellectus haberetur; uel mandata tua noue legis quesiui, in ueteri lege mystice intellecta.

Notandum quod, etsi superius dixerat mandato  tuo prudentem me fecisti, quia tamen non dixerat se mandata Dei quesisse, non superflue apposuit quia mandata tua quesiui. Ostendit autem per effectum quomodo dilexit legem sic: Dilexi, inquam, legem tuam, et sic dilexi quod sicut in ea constitutum est, ab omni uia mala, id est ab omni uia criminalis iniquitatis, per quam uenitur ad mortem, prohibui pedes meos, id est affectiones meas; scilicet, cum ex fragilitate carnis affectiones mee prone essent ad peccandum, ui rationis eas a peccatis prohibui. Quia uero non sufficit abstinere a malo, nisi fiat quod bonum est, sic etiam dilexi et diligo legem tuam, ut custodiam uerba tua, id est ut opere compleam uerba ueteris legis tue, que precipiunt bene operari, et sic etiam custodiui uerba, id est  precepta ueteris legis quod aliquatenus a iudiciis tuis, id est a preceptis ueteris legis, que tu iudicas esse complenda, non declinaui, 494 pretergrediendo ea ex negligentia. Hoc autem quod ea custodiui non ex uiribus meis habui, sed ex gratia tua, quia tu, qui omnipotens es, posuisti, id est firmam et statutam mihi fecisti hanc legem tuam ueterem, ne in aliquo criminaliter pretergrederer eam. Non declinaui, inquam, a iudiciis, id est a mandatis tuis. Quoniam eloquia tua, id est mandata tua sunt quam dulcia, id est ualde dulcia et delectabilia faucibus meis interioribus: dicitur a similitudine anima fauces habere, dum uiribus rationis mandata Dei gustat, et in eis ualde delectatur. uel, quam dulcia  sunt faucibus meis exterioribus, id est faucibus corporis, scilicet dulce mihi est et iucundum ut corporeis faucibus loquendo ea aliis annuntiem. Quam dulcia, inquam, sunt eloquia tua faucibus meis exterioribus uel interioribus, et hoc super mel, quod dulce est ori meo exteriori. Quod est dicere: Dulciora sunt faucibus meis, quam mel ori meo. Dulcedo quippe mellis cito transit, eorum uero durabilis est. Quoniam igitur a mandatis tuis non declinaui et quam dulcia sunt faucibus meis, a mandatis tuis, mandatis scilicet legis ueteris spiritaliter custoditis et dulcissimis existentibus, accidit quod intellexi magis et magis, id est promotiorem intellectum habui  in ipsis mandatis. Et propterea quod dulcia mihi sunt, et quia ab ipsis accidit quod intensius intellexi, odiui omnem uiam iniquitatis, id est omnem iniquitatem criminalem, que uia est ad mortem. Quod est dicere: Quia dulcia mihi fuerunt precepta tua, per que datur intellectus, econtrario odibilia peccata reputaui, ex quibus ignorantia paratur.

NUN unicus uel pascua eorum interpretatur. Que idcirco conuenienter in initio uersuum huius clausule ponitur, quoniam fidelium massa, que superius ostendit se legem ueterem dilexisse et obseruasse, et mandata legis noue quesisse, hoc non sibi ascribens, se hoc habuisse ostendit per uerbum Domini, per Christum, scilicet, unicum Filium Dei  naturalem, qui est spiritalis pascua eorum fidelium, quem hic orat ipsa fidelium massa, ut eam magis magisque uiuificet, ne in humiliatione persecutionis deficiat. Orat quoque ut uoluntaria oris sui beneplacita faciat, et pretendit causas quibus, quod orat, adipiscatur. Hoc autem ea intentione fit ut auditores instruat illud quod boni habent, non sibi sed Domino debere ascribere; quem etiam, ne in persecutionibus deficiant, debent ut eos uiuificet orare.

Lucerna pedibus meis, etc. Quod sic cum superioribus coniungitur: Dixi, Domine, quod dilexi legem tuam, et mandata tua quesiui, et ab omni uia mala prohibui pedes meos, et a iudiciis tuis non declinaui. Hec autem omnia ex te habui, non ex me, uerbum  enim tuum fuit lucerna pedibus meis interioribus, id est Filius tuus fuit illuminatio affectionibus meis; scilicet Dominus iehsu fuit mihi illuminatio, scilicet illuminauit primas affectiones meas. Quod est dicere: Illas primas affectiones liberi arbitrii mei quas habui ut legem tuam diligerem et obseruarem, illuminauit unicus Filius tuus auxilio gratie tue, ut non deficerent, sed de die in diem crescerent. Et ipsas etiam mihi dedit. Per me enim insufficiens essem eas habere; et idem uerbum tuum, Dominus iehsu, fuit lumen semitis meis, id est fuit illuminatio incessibus meis, qui per semitas accipiuntur, eo quod per semitas fiat incessus. Quod est dicere: Non solum illuminauit primas affectiones  meas auxilio gratie sue, sed etiam quod per dilectionem et obseruationem legis post incessi, hoc fuit auxilio illuminationis sue. Lucerna uero non hic accipitur pro uase lucis ut accipi solet; sed pro parua luce. Quod ex Hebraica translatione patet, ubi habetur, candela pedibus meis. Dicitur quidem Dominus iehsu lucerna, non ideo quod in natura sui semper magnum lumen non sit, sed eo respectu quod imprimis accedentes ad fidem minus illuminat, lucerna 495 dicitur; secundum hoc uero quod eos qui iam promoti sunt, magis illuminat, magnum lumen dicitur, iuxta illud Ioannis: »Erat lux uera ,« etc., et idem alibi: »Ego sum lux mundi .« Quod dicit lucerna pedibus meis, a similitudine dicitur hominis qui in tenebris  est, cui aliquis lumen pedibus pretendit, ut uideat quo pedes ponere debeat, ne male incedens cadat aut offendat. Quoniam ergo uerbum fuit lucerna pedibus meis et lumen semitis meis, iuraui et statui, id est iureiurando statui, scilicet firmiter et immutabiliter disposui apud me custodire iudicia iustitie tue, id est iusta iudicia tua, precepta uidelicet tua, que tu iudicas esse complenda, et que iusta sunt. Non possem quippe firmiter hoc disponere, nisi uerbo tuo illuminante me. Quod dicit iuraui et statui, positum est ab illius similitudine qui illud firmiter disponit quod cum iureiurando statuit. Cum autem hoc iuraui et statui, non inde aliquatenus superbiui, sed humiliatus sum usquequaque, id est humilis mansi omnino, neque hoc mihi ascribendo, quod  iuraui et statui, neque aliquem inferiorem in sanctitate ea occasione spernens, et hoc merito meo. Quod uidelicet humiliatus sum, uiuifica me secundum uerbum, id est uiuifica me interius ea uiuificatione que fit secundum uerbum tuum, id est per Filium tuum Dominum Iesum, uiuifica uidelicet in uirtutibus ut perseuerem in hoc quod iuraui. uel sic: Quia iuraui et statui custodire iusta iudicia tua, et sicut iuraui custodiui, humiliatus sum usquequaque, id est afflictus sum omnino corporis tormentis ab impiis qui me a custodia mandatorum tuorum retrahere nituntur. Et quia pro te humiliatus sum, oro uiuifica me in futuro secundum uerbum tuum id est uiuifica me secundum uiuificationem uerbi tui, id est ad similitudinem uiuificationis Filii tui. Quod est dicere: Sicut Dominum Iesum  Filium tuum eterna uita, secundum carnem, uiuificasti, quia se humiliauit tibi usque ad mortem obediens , ita et me quoque uiuifica, eo quod pro te fuerim humiliatus. Et non solum oro uiuificari, sed insuper oro uoluntaria oris mei beneplacita tibi fac, Domine, id est predicationes quas de te aliis uoluntarie ore meo facio, fac tibi beneplacitas: scilicet, fac gratia tua ut eas cum discretione faciam; et sic tibi beneplaceant, aliter enim non placerent. Et ut tibi beneplacita sint uoluntaria oris mei, doce me iudicia tua, id est fac me cognoscere, illuminatione gratie tue, quomodo iudices esse predicandum nobilibus, et quomodo ignobilibus, et quomodo brutis, et quomodo sapientibus.  uel sic: uoluntaria, inquam, oris mei beneplacentia fac. Et si propter has predicationes persecutiones mihi occurrerint, doce me iudicia tua esse, id est doce me illas iudicia tua esse, id est iudicio tuo eas accidere, ut per eas magis iustificer.

Dignum est autem ut me uiuifices, ut uoluntaria oris mei beneplacita tibi facias, et iudicia tua me doceas, quia anima mea semper est in manibus meis, id est in defensionibus meis, que per manus denotantur, eo quod manibus fiat contra hostem defensio. Quod est dicere: Non permisi animam meam ab inimicis meis incorporando superari, sed per uirtutes eis uiriliter resistendo, eam defendi, a similitudine strenui militis, qui arma, que tenet in manibus, hostibus non permittit, sed ab hostibus ea defendit.  Et hoc modo quidem anima mea in manibus meis est, quia legem tuam non sum oblitus. Quod est dicere: Legem tuam obseruaui, et sic me ab eis defendi. Diceret aliquis: Fueruntne aliqui, qui cogerent te legem obliuisci? Ad quod sic respondet: Utique. Peccatores enim, id est heretici et infideles et falsi Christiani, posuerunt mihi laqueum, id est deceptionem minarum et blanditiarum et argumentationum falsarum, ut me a mandatis tuis retraherent: et ego tamen non erraui, recedendo a mandatis tuis. Hoc quod dicit a mandatis tuis non erraui, idem uidetur esse 496 quod superius dixit: Legem tuam non sum oblitus. Sed idcirco repetitum est, quia dixerat: Posuerunt peccatores laqueum mihi. Siue, ut non sit repetitio, per mandata noua lex accipitur,  et per legem uetus lex, ut in superiori clausula, quam utramque fideles custodiunt, et a qua utraque eos peccatores retrahere intendunt. Non erraui, inquam, a mandatis tuis, sed hereditate acquisiui testimonia tua, id est hereditario iure acquisiui mandata tua. Quod est dicere: Sic firmiter mihi acquisiui per auxilium gratie tue mandata tua, diligenter inuestigando ea, quod ita ea teneo quasi iure hereditario, ut nullus ea mihi facile posset auferre, sicut hereditas haud facile per ius auferri potest. Ideo uero non erraui a mandatis tuis, et hereditate ea acquisiui, quia per emphasim exsultatio cordis mei sunt. Quod est dicere: Exsultat ualde cor meum in mandatis tuis acquisitis et custoditis.  Cum autem non errauerim, et mandata tua acquisiuerim, non inde superbiui, sed inclinaui, id est humiliaui cor meum ad faciendas, id est ad reputandas esse tuas has iustificationes. Quod est dicere: Sic me humiliaui ut tuum facerem et ex te esse reputarem, non ex uiribus meis, hoc quod iustificatus sum, persistendo in mandatis tuis. uel sic: Inclinaui, id est humiliaui cor meum, et hoc ad faciendas iustificationes tuas, id est ad complenda magis et magis mandata tua. Quod est dicere: Ideo me humiliaui ut per hoc meritum me adiuues intensius ad complenda precepta tua. Non enim superbos adiuuas, sed humiles. Et inclinaui etiam cor meum propter retributionem tendentem in eternum, id est propter retributionem eterne uite adipiscendam. uel  sic legitur in eternum. Inclinaui cor meum ad faciendas usque in eternum, id est semper, iustificationes tuas; et hoc propter retributionem eternam adipiscendam; hoc non mutatur.

SAMECH audi, siue firmamentum interpretatur. Que nimirum congrue clausule decime quinte cunctis uersibus inscribitur, ut sit quasi exhortatio ad lectorem, quatenus ea que in hac clausula habentur, et superficietenus intellecta legi noue uidentur aduersa, non perfunctorie et transeunter audienda, sed attento auditu mentis et firmamento rationis. Est autem tale ac si sic plane diceret: Tu quicunque legens hoc quod dico: Iniquos odio habui, et legem tuam dilexi, etc., quedam que hic pono que uidentur legi noue contraria, nisi bene  intelligantur, audi hec non negligenter, sed cum summa diligentia, et habeto in eis inuestigandis firmamentum rationis. Si enim attente fuerint audita, et diligenter et ratione firma perscrutata, legi noue nullatenus erunt contraria. In hac clausula ostendunt fideles se iniquos odio habere, et legem Dei diligere, et ad hoc Deum adiutorem et susceptorem habere. Et est notandum quod eos odio habent in hoc quod mali, non in hoc quod creatura Dei sunt. Adhortantur etiam iniquos, ut desistant a lege Dei eos deuocare, quod est ipsis impiis causa damnationis. Orant autem ut a Domino suscipiantur et adiuuentur, et ut carnes sue timore Dei configantur, addendo causas quare orandum sit. Hoc autem ea intentione faciunt, ut auditores ad hec eadem omnia  instruant.

Iniquos odio habui, etc. Quod superioribus sic iungitur: Dixi quod peccatores posuerunt laqueum deceptionis. Ideo igitur iniquos, id est ipsos peccatores, odio habui, non secundum hoc quod creatura sunt, sed secundum quod mali. Et dixi quoniam a mandatis tuis non erraui. Et hoc ideo quia legem tuam dilexi omni affectione mentis. uel sic: Iniquos, inquam, odio habui; et sic tamen quod illos odio habendo, legem tuam nouam dilexi. Ac si diceret: Cum lex tua noua iubeat inimicos diligi, non tamen eam in odio iniquorum uiolaui. Dilexi enim eos secundum creaturam, odio uero habui secundum 497 malitiam. Unde Prosper: »Recte in malis odimus malitiam, et diligimus creaturam.« Ad odiendum  autem iniquos et legem tuam diligendam, adiutor et susceptor meus es tu. Preposterus ordo. Ac si dicat: Tu es susceptor meus, id est medicus et curator meus, scilicet, cum prius debilis existens, iniquos odio sic non habuerim, et legem tuam non dilexerim, manendo nempe aliquantulum eis conformis, tu qui cuncta potes susceptor meus factus es, curando me de hac debilitate, ne eos inquantum mali sunt diligerem, et ne legem tuam negligerem, et tu es adiutor meus ad bene operandum, et ipsam legem custodiendum. Et quoniam adiutor es, et susceptor, ego promouens me in uerbum tuum, id est in preceptum tuum complendum, per ipsius uerbi completionem, speraui remunerationem in futuro, super  quam dici possit aut intelligi. uel supersperaui, id est magis et magis speraui heri quod multum, et hodie magis. uel sic: Extendens me consideratione mentis in uerbum tuum, id est in promissum tuum, supersperaui in ipso promisso remunerationem. Quod est dicere: Exspecto remunerari, secundum quod tu promisisti. Supersperaui eodem modo hic exponitur, ut in sententia superiori. Facit autem apostropham ad ipsos iniquos sic: Quandoquidem, o iniqui, uos odio habui, et adhuc habeo, et legem Dei dilexi, et adhuc diligo, et Dominus est susceptor meus et adiutor meus, declinate a me, maligni, scilicet, uos iniqui maligne agentes, et in uos peccando, et in me deuocare nitendo, desistite a me, id est ad hoc ut me ultra deuocare nitamini, quod pro  certo frustra est, et uobis occasio iuste damnationis. uos, inquam, declinate a malo proposito uestro, et ego non desistens a meo proposito bono, scrutabor perseueranter cum operatione mandata Dei mei, mandata scilicet illius qui est Deus meus, Creator meus, cuius mandata scrutanda sunt, non negligenda. Facit etiam apostropham ad Deum orando sic: Ut mandata tua scrutari ualeam intense, suscipe, Domine, id est esto susceptor meus, medicus, scilicet et curator, ut sanes me ab omni debilitate mentis, dando facultatem bene operandi. Suscipe me, inquam, et hoc fac secundum eloquium tuum, id est secundum promissum tuum, scilicet sicut promisisti quod fidelibus tuis patrocinareris semper, dicens: »Ecce ego uobiscum sum omnibus diebus  usque ad consummationem seculi .« Et alibi: »Non uos relinquam orphanos .« Suscipe, inquam, et si susciperis hic, uiuam secundum eloquium tuum, et in futuro eterna uita; et sic non confundus me, id est non permittas confundi me alienatum ab exspectatione mea, id est a uita eterna quam exspecto. Maxima namque esset mihi confusio, si quod exspecto tanto desiderio, tandem non attingerem. uel sic: Suscipe me, Domine, id est patrocinare mihi, instituendo me, secundum eloquium tuum, id est secundum preceptum tuum. Quod est dicere: Sic mihi patrocinare ut facias me mandatum tuum obseruare; et, te suscipiente me, uiuam in ipso eloquio, id est complebo ipsum eloquium, quod erit mihi uita. Non enim uiuerem  nisi te suscipiente; et sic suscipiente te, et uiuente me, non confundas me, id est non permittas confundi me, alienatum ab exspectatione mea. Exspecto enim a te suscipi, et sic uiuere secundum promotionem et perseuerantiam: et si hoc non adipiscerer, et confunderer, id est erubescerem inde apud me et contristarer.

Quia dicendo suscipe me, solam gratiam Dei denotauerat, denotat quoque liberum arbitrium, cum sic addit, dixi: Suscipe. Non autem sic oro suscipi ut piger sim, et ex me nil agam. Sed adiuua me, Domine, id est cum ego ex libero arbitrio per me nitar, tu, adiuua ipsum liberum arbitrium ex gratia, id est cooperare mecum; et te adiuuante saluus ero,  perseuerando in precepto tuo; uel saluus ero in futuro eterna saluatione. Et si adiuueris hoc quod iustificatus ero, in preceptis tuis persistendo, non mihi ascribam: semper meditabor in his iustificationibus tuis reputatis, scilicet in hoc meditabor 498 semper, ut has iustificationes non mihi ascribam, sed tuas esse reputem. Ideo uero oro tantopere suscipi et adiuuari a te, ad perseuerandum in iustitiis tuis, quia spreuisti, id est spernes discedentes a iustitiis tuis, id est a iustis preceptis tuis. Quod est dicere: Ideo oro in preceptis tuis iustis perseuerare, ne me spernas, sicut discedentes a iustis preceptis tuis spernes, et hic excecando, et in futuro iuste puniendo. Et merito quidem eos spernes, quia iniusta est cogitatio eorum. Cum quidam cogitent Deum  res humanas non curare, quidam uero cogitent Dei misericordiam omnia omnibus, etsi non peniteant, indulgere, quidam autem bonum esse cogitent a preceptis Dei discedere. Ne quis ergo putaret illos tantum esse discedentes a iustitiis Domini, qui sunt uel Iudei, uel gentiles, uel heretici, Christianos autem falsos et peccantes criminaliter putaret non discedentes, ostendit omnes peccantes criminaliter esse preuaricantes, sic: Spernes, inquam, omnes a iustitiis tuis discedentes. Ne quis autem Christianus nomine criminaliter peccans in hoc se palpet ut se preuaricatorem esse non reputet, certum omnibus sit quod preuaricantes esse reputaui omnes peccatores terre, id est omnes peccantes criminaliter, qui cum imi sint in uitiis et sordidi, terra dicuntur,  non celi: reputaui ego et reputo esse preuaricantes iusta precepta tua, id est transgredientes. Idem autem est discedere a preceptis Dei et ea preuaricari. Ideo ergo quia spernentur a te omnes a iustitiis tuis discedentes, ne et ego spernar non discessi a iustitiis tuis, sed dilexi testimonia tua, id est precepta tua, non spernendo ea. Ut autem ea intensius diligam, confige timore tuo casto carnes meas, id est immitte timorem tuum castum carnibus meis, per quem eas configas, id est ita tibi coniungas et subiicias, ut a te nequeant auelli per aliquas suggestiones, a similitudine illius, qui, parieti uel ligno cuilibet affixus, sese mouere non potest. Non ideo dicit confige timore tuo carnes meas, quod caro timere ualeat, cum timor omnis sit in anima. Sed  idem est ac si sic dicat: Cum anima mea tibi confixa sit secundum uim rationabilem, ne a te secundum carnales sensualitates dissideat, confige timore tuo carnes meas, id est carnales sensualitates meas. Quod est dicere: Confige timore tuo animam meam, secundum carnales sensualitates meas, id est sic tibi animam meam coniunge et subde ut secundum nullam carnalem sensualitatem tibi repugnet, scilicet ut te uisu, uel auditu, uel quolibet alio corporis sensu criminaliter non offendat. Ideo uero oro configi timore tuo carnales sensualitates meas; a iudiciis enim tuis timui excidere, id est quia timui et adhuc timeo per carnales sensualitates meas excidere a mandatis tuis, id est a custodia mandatorum tuorum.

 AIN oculus interpretatur. Per cuius inscriptionem innuitur quod fideles hic agentes oculum habent recte rationis, sicut in principio clausule patet, in quo ipsi fideles dicunt se iudicium et iustitiam fecisse. Qui etiam post modum in hoc eadem clausula orant ut Deus eis hunc oculum conseruet, suscipiendo eos in bonum, ne Iudeis eis calumniantibus conformati excecentur. Adiungunt quoque causas plures, quibus adipiscantur quod orant. Hec autem omnia ea intentione dicunt ut auditores ad hunc eumdem oculum habendum, et postquam habuerint, ne amittant, ad orandum inuitent.

Feci iudicium et iustitiam, etc. Quod ita cum superioribus adaptatur: Dixi, Domine, quod dilexi  testimonia tua, et cum ea dilexerim, feci in me iudicium ipsorum testimoniorum, id est inspexi oculo rationis mee, et diiudicaui quomodo precepta tua sint intelligenda et obseruanda. Et facto iudicio, feci iustitiam eorumdem testimoniorum, id est iuste intellexi et opere compleui 499 precepta tua. Iudicium quippe dicitur ipsa prima deliberatio intelligendi et bene operandi. Iustitia uero ipsa exsecutio. Propter hoc ergo meritum, quia iudicium et iustitiam feci, oro, Domine, non tradas me, id est non permittas me tradi secundum conformitatem calumniantibus me Iudeis, id est mihi iniuste et irrationabiliter aduersantibus. Quod est dicere: Iudei mihi calumniantur, conuertendo bonum in malum, hoc scilicet quod legem  ueterem spiritaliter intelligo, et quod Dominum Iesum uerum Deum esse non ambigo. Quare oro, Domine, ne, propter hanc calumniam, tradar in eorum conformitatem, ut oculum rationis mee amittam. Calumnia est iniusta aduersatio proprie. Ut autem non tradar calumniantibus in conformitatem suscipe seruum tuum, id est patrocinare mihi auxilio misericordie tue cum seruus tuus sim. Suscipe me, inquam, dirigendo secundum promotionem et secundum perseuerantiam in bonum, id est de bono opere in melius. Oro etiam pro superbis Iudeis, qui tibi nolunt humiliter subiici: et in superbia obstinati calumniantur me, ut ulterius non calumnientur me superbi; que calumnia est occasio mortis. Quod est dicere: Desistant ab hac mortifera  calumnia et mihi adhereant. Quoniam orauerat suscipi in bonum, meritum pretendit quo adipiscatur quod orat, et post repetit eamdem orationem aliis uerbis, cum dicit: Fac cum seruo, etc. Quod sic adaptatur: Feci, inquam, iudicium et iustitiam. Et sic feci hec intense quod oculi mei interiores, id est intentiones mee defecerunt ab omnibus curis secularibus, tendentes in salutare tuum, id est in legem tuam, que salutaris est complentibus eam, et tendentes in eloquium iustitie tue, id est in legem tuam iustam. Salutare et eloquium iustitie idem designant, legem scilicet; sed per has uoces in eadem lege diuersa notantur, scilicet et quod salutaris est, et quod iusta et eo magis amplectenda.  Quod est ac si dicat: Ab omni seculari negotio defeci; et in legem tuam salutarem et iustam omnes affectiones meas direxi. Quoniam igitur oculi mei defecerunt in salutare tuum: oro, Domine, fac cum me seruo tuo secundum misericordiam tuam. Cum dicit, fac cum seruo, liberum arbitrium denotat. Ac si diceret: Ego inquantum ualeo, per liberum arbitrium in lege tua bene operor. Ceterum quia per me sum insufficiens, fac secundum misericordiam, id est secundum auxilium misericordie, cooperando cum me, seruo tuo. Quod est dicere: Sicut misericordia tua larga est, ita quoque mecum large cooperare. Et cum mecum feceris, doce me iustificationes istas esse tuas. Quod est dicere: Cum mecum cooperando in lege tua me iustificaueris,  fac me non hoc mihi ascribere; sed doce me interiori illuminatione has iustificationes tuas esse, non ex me. Non solum autem oro ut facias cum seruo tuo secundum cooperationem, sed ut magis idoneus sim cum quo coopereris, da mihi intellectum intensius ut magis sciam, id est intelligam testimonia, id est precepta tua; scilicet ut sciam quomodo precepta tua intelligenda sint et exsequenda. Dignum est autem ut des mihi intellectum, quia ego seruus tuus sum, non uitii cuiuslibet, tibi in omnibus obediens. Ideo etiam dare mihi debes intellectum quia, o Domine, tempus est iam opportunum hoc faciendi, scilicet intellectum mihi dandi. Nam calumniantes me Iudei, dissipauerunt, id est destruxerunt, quantum ad ipsos, legem tuam ueterem, spiritualem  intellectum abiiciendo, et eam moraliter non obseruando, et uolunt me trahere in errorem suum. Ideoque necessarium est me intellectum habere, ut eorum errorem possim effugere. Idcirco etiam debes intellectum mihi dare, quoniam ideo, ut promererer intellectum mandatorum tuorum, dilexi ego mandata 500 tua super aurum et topazion, id est plus quam omnes seculares diuitias, que per has duas res pretiosas intelliguntur. Per aurum, scilicet quod est omni alio metallo carius; et per topazion, qui est lapis pretiosissimus. Topazius enim quo rarior est, eo est pretiosior. Et ideo quoque debes intellectum mihi dare, quia propterea ut intellectum promererer, dirigebar ego iam dudum, id est promouebar ad omnia mandata tua complenda.  Et propterea etiam ut hunc intellectum adipisci possem, odio habui omnem uiam iniquam, id est omnem criminalem operationem, que uia est ad mortem. »Non enim  in maleuolam animam introibit sapientia: nec habitabit in corpore subdito peccatis .«

PHE errauit interpretatur. Qua idcirco conuenienter huius clausule cunctis uersibus inscribitur, quoniam fidelium collectio que hic agit, ostendendo esse mirabilia testimonia Dei, testimonia scilicet legis ueteris, et ostendendo animam suam ea scrutatam esse per nouam legem, que est declaratio ipsius legis ueteris, et orando ut Deus sibi det intellectum et operationem ipsorum testimoniorum,  et ut Deus eam redimat a calumniis Iudeorum, ne eis cedat, pro quibus etiam se flesse nimis asserit, quia non custodierunt legem Domini, hoc ea intentione dicit ut innuat quod populus Iudeorum diu iam errauit, et adhuc errat; qui, hec testimonia cum obscura sint et mirabilia, per noue legis susceptionem non scrutatur; sed potius ad solam litteram intelligendo, eos qui scrutantur, inquantum potest, calumniatur. Et ut etiam auditores ab hoc errore deuocet, et ad scrutanda per nouam legem hec testimonia inuitet.

Mirabilia testimonia tua, etc. Quod ita coniungitur superioribus: Oraui, Domine, dari mihi intellectum ut sciam intelligere tua testimonia, scilicet legis ueteris. Quem intellectum idcirco oro  assequi, quoniam, o Domine, mirabilia testimonia tua, id est instituta ueteris legis, ad litteram considerata, mirabilia esse uidentur, id est stupenda. Stupendum enim est ualde, si ad litteram intueamur, cur quedam sacrificia cremari extra castra iussisti, et cur omnes Iudeos instituisti circumcidi, et cetera multa, que in lege ueteri precepisti. Idcirco ergo necesse est ut orem intellectum adipisci, ut sic hec testimonia intelligam. Ne uero segnis uideretur in his testimoniis scrutandis et per hoc non mereretur intellectum obtinere, addit: Ideo quia mirabilia sunt testimonia tua, scrutata est ea anima mea, id est ratio mea diligenter inuestigauit hec testimonia. Hec autem testimonia scrutatus sum per nouam legem susceptam, per fidem et intellectum;  que est declaratio sermonum tuorum, id est que declarat et manifestat sermones ueteris legis obscuros. Declaratio enim sermonum tuorum illuminat, et intellectum dat paruulis. Quod est dicere: Ideo per nouam legem hec testimonia scrutatus sum ut per eam illuminarer in his testimoniis. Ipsa enim existens declaratio sermonum tuorum illuminat eos qui sunt paruuli spiritu, id est humiles, non superbi ut Iudei. Et hoc modo illuminat, quod dat ipsis paruulis intellectum spiritalem, iuxta illud Dominicum: »Abscondisti hec a sapientibus, et reuelasti ea paruulis .« Quia uero per legem nouam uetus declaratur, ex his prophete dictis colligitur: »uerbum,« inquit, »consummans et abbreuians in equitate, faciet Dominus  super terram .« Ut autem hec testimonia per nouam legem diligentius scrutari possem, os meum aperui; id est os cordis dilataui per fidem, non angustaui per infidelitatem; et ore aperto attraxi spiritum, id est ad me traxi Spiritum sanctum, scilicet amplexus sum Spiritum sanctum, quem nullus obtinere potest, si cordis os claudat, ut Iudei. Bene quidem dicit attraxi. Sanctus enim Spiritus, quantum 501 ad suam misericordiam presto est omnes illustrare. Quem quidem sibi attrahit, quisquis per fidem et intimam dilectionem et ceteras uirtutes incedens, ingressum anime sue per uitia illi non claudit. Quia ponit attraxi spiritum, a similitudine dictum  est exestuantis: qui, si in erem clementiorem et suauem deuenerit, os aperit; et ipsum erem, ut ab eo refrigeretur, sibi attrahit. Ita fidelis quisque, si feruore suggestionum illicitarum exestuet, os anime, sicut dictum est, aperiendo, Spiritum sanctum sibi attrahere debet.

Quia autem dicit os anime aperui, nichil plus est quam animam ad recipiendum Spiritum sanctum preparaui; sed a similitudine exestuantis dicitur, qui, ceu iam dictum est, os ad erem attrahendum aperit. Per hoc autem Spiritum sanctum attrahere merui, quia mandata tua, id est noue legis que desiderabam complere, non ea repuli, sicut Iudei increduli. Nullus quippe Spiritum sanctum sibi potest attrahere, nisi desideret et amplectatur precepta  legis noue. Os, inquam, aperui, dicens: Aspice in me, id est in interiorem partem mei, uidelicet in animam aspectu illuminationis, a similitudine solis, qui quem aspicit illuminat. Et miserere mei, id est et sic dico, ut me aspicias, ut mei miserearis, scilicet ex misericordia me aspice, quia non sufficiunt merita mea ad hoc obtinendum. Quod est dicere: Cum sis Sol iustitie, omnes quos uis illuminans intellectu, per aspectum misericordie, oro me quoque misericorditer aspice, ut me illumines intellectu. Aspice, inquam, et hoc fac secundum iudicium diligentium nomen tuum. Quod est dicere: Ad eum modum me aspice ad quem modum iudicas diligentes nomen tuum aspiciendos esse. Ac si dicat: Cum iudices et disponas diligentes nomen tuum aspiciendos  esse, oro etiam ut me aspicias, qui non repello nomen tuum, quod est Dominus, ut Iudei dure ceruicis et inobedientes, sed ego diligo illud omni affectione et obedientia amplector. Non solum autem oro ut me aspicias secundum illuminationem intellectus, sed etiam oro, Domine, gressus meos interiores, id est affectiones meas dirige secundum eloquium tuum, id est directas fac ad bene operandum, secundum preceptum tuum. Quod est dicere: Non solum oro ut testimonia tua intelligam, sed ut ad hoc dirigar ut ea intellecta opere compleam. Et sic ut non dominetur mei iniustitia omnis, id est per omnes sui partes accepta. Quod est dicere: Et sic a te dirigar ut nulla pars iniustitie, que mihi dominetur, in me remaneat. Est autem quedam iniustitia,  nulla Dei mandata opere complere. Alia uero iniustitia, cum pars eorum completur, pars negligenter omittitur. Ut autem gressus mei dirigantur, nulla iniustitia mihi dominetur; redime me, id est pretio mortis Domini Iesu libera me a calumniis hominum, Iudeorum scilicet, quis impliciter homines sunt, animales non spiritales. Quod est dicere: Iudei homines animales et increduli me calumniantur, id est mihi aduersantur, bonum intellectum et opus meum conuertendo in malum: a quorum calumniis me libera, ne per eas deficiam. Et redemptus custodiam mandata tua, ea opere complendo; que aliter non complerem. Determinat autem quomodo oret in se aspici, cum superius dixerit: Aspice in me. Oraui  aspice in me, et hoc modo quidem aspice: Faciem uidelicet tuam illumina super seruum tuum, id est illuminationem faciei tue pone in superiori parte serui tui, mei scilicet, id est in anima. Quod est dicere: Da mihi illuminationem Filii tui, ut me in anima illuminet intellectu; qui facies tua dicitur, eo quod per eum uisibilem factum ab omnibus cognosceris, cum inuisibilis sis, sicut per faciem totus homo cognoscitur. Et per illuminationem faciei tue doce me iustificationes tuas, id est iusta precepta tua doce me, 502 et secundum scientiam et secundum operationem. uel doce me iustificationes esse tuas, id est hoc quod quis iustificatur in preceptis tuis, ex te non ex se iustificatur. uel sic uersus iste continuatur ut sententia non mutetur: Ut redimar a  calumniis hominum, faciem tuam illumina, etc. uel sic continuatur: Oraui, aspice, oro quoque faciem tuam illumina, etc. Ne uero uideretur pro contemptu et depressione Iudeorum et pro sui elatione superiora dixisse, ostendit se de ipsorum errore ualde condoluisse, sic: Hoc quod dixi, Domine, anima mea scrutata est testimonia tua, et os meum aperui, quod Iudei non fecerunt, et quod oraui redime me a calumniis Iudeorum, non dixi ad eorum depressionem, et mei elationem: cum eorum errori adeo compassus sim, quod oculi mei exteriores deduxerunt, id est foras miserunt exitus aquarum, id est magnam copiam lacrymarum. Quod est dicere: ualde fleui pro eis, quia non custodierunt legem tuam, nolendo eam intelligere spiritaliter. Exitus  aquarum ponitur pro copia lacrymarum, eo quod usualiter dicere solemus exitus aquarum ubi aque large de fontibus exeuntes redundant.

SADE iustitia siue consolatio interpretatur. Competenter igitur huius clausule uersuum est initium, in qua fideles Deum iustum esse ostendunt, cum eis iustitiam suam dederit, scilicet testimonia ueteris legis, que causa est eis iustificationis. De qua adipiscenda in superiori clausa orauerunt. Ostendunt quoque eis datam nouam legem, quam nimis custodiunt, adeo ut etiam inimicos diligant, pro quorum errore, dolore tabescunt. Dicunt etiam quod licet ab inimicis contempti sint et tribulationes et angustias passi sint, tamen non ideo nouam neque ueterem legem obliti  sunt, quia ipse sunt iustitia et ueritas et equitas, deducentes completores suos in eternum. Cum autem iudicant sibi legem utramque et secundum intellectum et secundum operationem datam esse, consolationem sese maximam in hoc ostendunt adeptos fuisse. Multum enim est in conscientia consolatus qui boni intellectus et bone operationis est conscius. Hoc autem ea intentione referunt ut exemplo sui auditores inuitent ad hanc eamdem consolationem, per intellectum et operationem utriusque legis inquirendam.

Iustus es, Domine, etc. Secundus huius clausule uersus sic prius legitur, et superioribus coniungitur: Oraui, Domine, aspice in me, et gressus meos dirige, redime, me a calumniis hominum, et faciem tuam  illumina super seruum tuum, et ecce impetraui quod oraui. Nam tu mandasti iustitiam testimonia tua, id est solo mandato uoluntatis tue dedisti iustitiam mihi, scilicet testimonia tua, id est dedisti mihi solo uelle tuo precepta tua ueteris legis, et secundum intellectum et secundum operationem; que per emphasim dicuntur iustitia, eo quod iusta nimis sunt et homines iustificantia. Cum dicit mandasti, magnam esse Dei potentiam innuit, qui solo mandato uoluntatis sue dat preceptorum suorum intellectum et operationem. Mandasti, inquam, testimonia tua uetera. Et etiam mandasti mihi ueritatem tuam nimis, id est nimiam ueritatem tuam, scilicet nouam legem, que per emphasim dicitur nimia ueritas, eo quod ualde uera sit, id est iusta, nichil precipiens nisi quod uerum sit et iustum.  uel ideo quod uera sit in promissione beatitudinis eterne. uel sic: Mandasti mihi nimis, id est solo mandato uoluntatis tue dedisti mihi ualde, et secundum intellectum et secundum operationem, ueritatem tuam, id est legem nouam. Quod est dicere: Fecisti me ualde intelligere et complere uerissimam legem tuam nouam. Per hoc autem quod mihi mandasti iustitiam et ueritatem, 503 apparet quia iustus es, Domine, in natura et non solum iustus in natura sed et rectum est iudicium tuum, id est rectum est quidquid iudicas dare et disponis. Mandasti, inquam, mihi ueram legem tuam ad intelligendum et opere complendum. Inde uero comprobari potest me nouam legem ualde complere quia, cum ipsa iubeat inimicos diligere, ego in tantum diligo eos, quod zelus meus,  id est nimius amor meus quem habeo erga ipsos, fecit me tabescere, id est magno angore deficere in anima pro ipsis, quia inimici mei Iudei obliti sunt uerba tua. Non dicit obliti quod ea sciuerint, sed idem est ac si dicat neglexerunt uerba tua, scilicet precepta utriusque legis: a similitudine illius qui illud tradit obliuioni quod negligit. Dico quod tabescere me fecit zelus meus, ideo quia inimici mei obliti sunt uerba tua. Et uere tabescendum est pro eis, eo quod non custodiant precepta tua, quoniam ignitum est eloquium tuum uehementer, id est preceptum tuum igneum est, consumens scilicet ualde in fidelibus peccaminum sordes, et illuminans in intellectu, et faciens eos interius caritate feruentes ad modum  ignis qui consumit, et illuminat, et feruet. Et cum adeo utile sit eloquium tuum, ualde damnosum eis est rem ita utilem amittere ex negligentia. Ignitum, inquam, eloquium tuum quod ab inimicis negligitur et cum ignitum sit seruus tuus dilexit illud, ego uidelicet qui sum omni modo tibi obediens et in nullo resultans. Per hoc autem quod illud dilexi, factus sum adolescentulus, id est ualde iuuenis, uidelicet conformis nouo homini Christo, per uirtutes, qui antea conformis eram ueteri per uitia.

Adolescentulus, inquam, sum ego et licet adolescentulus, tamen quod minime uidetur dicere, sum ab inimicis Iudeis contemptus, eo quod legem ueterem spiritaliter intelligam, et quod legem nouam suscipiam. Et licet sim ea occasione contemptus, non tamen  ideo sum oblitus iustificationes tuas, id est iusta precepta utriusque legis: et idcirco non sum oblitus ueterem legem, quia iustitia tua, id est uetus lex que iustissima est et a te data est iustitia in eternum, ducens eos qui eam spiritaliter intelligunt et complent. Et ideo non sum oblitus nouam legem, quia lex tua noua est ueritas, ut in secundo uersu huius clausule dictum est. Unde Baptista Ioannes: »Lex per Moysen data est, gratia et ueritas per Iesum Christum facta est .« Non solum autem contemptus sum ab inimicis, sed etiam ut mandata tua obliuiscerer, tribulatio in corpore ex persecutionibus, et angustia in anima ab eisdem inimicis illate inuenerunt me, sic ut nimis affligerent et tamen meditatio mea est mandata tua, id  assidue meditor ut intelligam et compleam utriusque legis mandata. Aliud autem est non obliuisci, et aliud meditari, licet unum intelligatur ex altero. Cum dicit inuenerunt me, notat se constantem et idoneum fuisse, qui tribulationes et angustias uiriliter toleraret. Non enim a tribulationibus inuenitur, qui timore deficiens ipsas pati fugit a similitudine militis inertis, qui, cum debeat incipere prelium, fugit, et sic ab inimicis non inuenitur. Ideo uero iugiter meditor utriusque legis mandata quia testimonia tua utriusque legis, ducentia completores suos in eternum, equitas sunt, per emphasim, id est equissima sunt, nil precipientia nisi quod equum est. Hoc autem quod hic dicit equitas testimonia tua idem est quod superius dixit, iustitia tua, iustitia in  eternum et lex tua ueritas; sed ad aliud positum, ad hoc scilicet quod dixit mandata tua meditatio mea est. Aequitas, inquam, testimonia tua. Ideo igitur oro, Domine, magis et magis in his da mihi intellectum spiritualem; et sic uiuam in completione horum, scilicet ea complebo, quod mihi erit uita.

504 COPH interpretatur conclusio uel aspice. Conuenienter ergo Coph huic inscribitur clausule toti, in qua fidelium massa, que ab inimicis persecutionem patitur, et tantam ut ex toto conclusa ab eis uideatur: a similitudine illius qui, ab hostibus conclusus et circumuallatus, non potest effugere, ostendit se ad Dominum clamasse ut se exaudiret et faceret iustificationes eius requirere et mandata  custodire, addendo merita et necessitatem, quare quod orauit impetraret. Quod ea intentione refert ut auditores instruat, quatenus si aliquando similem conclusionem passi fuerint, ad Dominum similiter clament, ne ab ipsis separentur. Quod plane innuitur, ex ui huius interpretationis, que est aspice, ac si patenter dicat: Cum ego me, ab hostibus conclusum, referam ad Dominum clamasse, hoc ad tui instructionem facio, auditor, quicunque es ab inimicis concludendus. Cum ergo sic conclusus per te nequiueris effugere, aspice ad Dei misericordiam, et clama, et sic euades: a similitudine captiui, qui ab hostibus conclusus, ciues suos aspicit, uel Dominum suum, et ad eos clamat ut eum eripiant.

 Clamaui in toto corde, etc. Quod ita superioribus adaptatur. Dixi superius quod licet fuerim ab inimicis contemptus, tamen iustificationes tuas non sum oblitus; et licet tribulatio et angustia inuenerint me, tamen testimonia tua, meditatio mea est. Hoc autem inde contigit quod non sum oblitus, et sum meditatus, quia, cum ab inimicis essem conclusus et circumdatus, clamaui, id est clamore intenso egi, non remisse me habui. Et non dico me exterius clamasse, quod magnum non esset; sed clamaui in toto corde, id est clamaui interius tota cordis affectione, dicens: Exaudi me, Domine, de hoc ut requiram iustificationes tuas, id est frequenter queram secundum appetitum bone uoluntatis et intellectus iustificationes tuas, id est iusta precepta legis utriusque.  Repetit autem quod dixit, clamaui, ut addat sic: Clamaui, inquam, ad te respiciens, qui potes et uis exaudire omnes digne clamantes ad te. Ac si dicat: Cum te ad hoc potentem et uolentem inspicerem, bona confidentia ad te clamaui, dicens: Saluum me fac, Domine, ab inimicis, ne eis conformer; et sic saluum me fac, ut custodiam mandata tua, noua et uetera. Ac si dicat: Inimici mei me deuocare intendunt a custodia mandatorum tuorum, sed tu me fac ea custodire, id est opere complere, que custodia mihi erit salus. Et iustum est ut me saluum facias, et exaudias propter hec merita mea, quia ego adhuc positus in immaturitate, id est in immatura etate, scilicet in iuuentute, que est etas immatura, feruens et prona ad omnia uitia magis quam senectus  preueni in bonis operibus, id est anteueni ceteros fideles; qui tandem in senectute, que matura etas est, ceperunt bene operari. Ac si dicat: Dignum est ut ideo me exaudias et saluum facias, quoniam a iuuentute cepi bene operari et magis operatus sum quam qui a senectute inceperunt. Matura etas senectus dicitur, eo quod in senectute ex natura maturiores mores homines habeant. Immatura uero etas dicitur iuuentus, eo quod iniuuentute contingat ex natura mores habere immaturiores. Preueni, inquam, alios in bonis operibus in immaturitate positus et tunc in ipsa immaturitate clamaui intensa deuotione, in qua pauci clamare solent. Istud clamaui intelligendum est fuisse in alio  tempore quam aliud clamaui quod positum fuit in principio psalmi. Istud enim intelligendum est fuisse in iuuentute; illud uero postquam perfectior fuit in sanctitate.

Preueni, inquam, alios bene operando et iens in uerba tua, id est in precepta tua; bene operando supersperaui, id est magis et magis de die in diem speraui remunerationem, addendo spem spei. Non solum autem alios preueni bene operando in immaturitate, sed etiam oculi mei interiores, id est affectiones mee ad te respicientes et directe in diluculo, id est in summo mane, 505 ut meditarer eloquia tua, id est precepta tua, preuenerunt affectiones aliorum. Quod est dicere: Preueni alios in meditatione preceptorum tuorum,  incipiendo a summo mane, cum ceteri dormire soleant et quiescere. uel sic: Oculi mei, id est affectiones mee existentes in diluculo, id est in nimia claritate uirtutum, preuenerunt alios, ad te directe, ut meditarer eloquia tua. Quod est dicere: In diluculo uirtutum positus, intensior aliis fui in meditatione eloquiorum tuorum. Quoniam ergo preueni et clamaui, uocem meam audi secundum misericordiam tuam, Domine, id est audi me, ut des quod oro, scilicet ut me uiuifices in mandatis tuis: et hoc fac secundum respectum misericordie tue, et non secundum solam misericordiam; sed etiam uiuifica me in eisdem mandatis ut ea iugiter custodiam, et hoc secundum iustum iudicium tuum, id est secundum quod iustitia tua exigit, ut me pro  meritis meis iustifices. Necesse est autem ut uocem meam audias, et ut me uiuifices, quia persequentes me appropinquauerunt magis et magis iniquitati scilicet cum prius satis iniqui fuerint, peccando magis accesserunt ad iniquitatem, id est magis facti sunt iniqui, nitentes me conformare, a similitudine illius qui recedens a luce, in cryptam tenebrosam tendit; quanto uero magis ad tenebras accedit, tanto magis obscuratur. Appropinquauerunt, inquam, iniquitati, a lege autem tua longe facti sunt. Quod est dicere: Quanto magis iniquitati appropinquauerunt, tanto amplius per iniquitatis accessum, a lege mandatorum tuorum longe facti sunt. Ne igitur et me faciant iniquitati appropinquare, et a lege tua elongari, necesse est ut uocem meam audias, et me in uirtutibus et  custodia mandatorum tuorum uiuifices. Ea uero confidentia oro ut me uiuifices, quia prope es tu, Domine, id est paratus es subuenire omnibus clamantibus ad te, et ideo etiam quia omnes uie tue, id est omnia iudicia tua, per que incedis, sunt ueritas, id est uera sunt et iusta. Quod est ac si dicat: Cum uideam te ex misericordia naturali paratum esse ad subueniendum omnibus ad te clamantibus, et cum sciam te nichil iudicare, nisi quod iustum est, confido quod iusto iudicio tuo mihi, ad te clamanti et bona uita mea auxilium tuum promerenti, auxiliaberis. Notandum quod hic dicit omnes uias Domini esse ueritatem, cum idem alibi dicat: Omnes uie Domini sunt misericordia et ueritas . He uero sententie nichil aduersantur; cum omne quod per misericordiam operatur, sit etiam ueritas, id est iustitia. Iustum enim est ut cum misericors sit in natura, misericordiam suam miserendo exerceat. uel sic uersus iste legitur: Dico quod appropinquauerunt persequentes me iniquitati. Unde tamen inexcusabiles sunt, et tu, Deus, inaccusabilis, quia prope es tu, Domine, id est paratus es ex misericordia naturali eos uiuificare in uirtutibus, si uellent ad te conuerti. Et tu cum sis eis prope, et ipsi nolint tibi per penitentiam appropinquare, omnes uie tue, id est omnia iudicia tua, que in eis exerces, sunt ueritas, id est iustitia; iustum quippe est quod hic excecentur, et in futuro sine fine puniantur. Ideo etiam oro ut me uiuifices  in uirtutibus et in mandatis tuis, quoniam initio, id est per initium cognoui de testimoniis tuis, id est de preceptis tuis, quia fundasti ea, id est firmiter statuisti ea in fidelibus tuis in eternum, id est ut eos in eternum ducant. Quod est dicere: Cum considero ad initium, id est ad Adam cui dedisti precepta tua, sed non fuerunt in eo fundata, ut in eis perseueraret, ideoque amisit eternitatem: cognoui e contrario ex consideratione huius initii, quia in quibuscunque precepta tua fundasti, ut in eis perseuerent, ipsi per eorum obseruantiam in eternum ducentur. Ideoque oro ut me uiuifices fundando ea in me, ut sic ducar in eternum.

506 RES caput, siue primatus interpretatur. Per caput autem siue primatum, humilitas denotatur,  que dicitur caput, siue primatus uirtutum, ceterarum, eo quod initium est et prima, que ex omnibus uirtutibus habetur, et quoniam ipsa a fidelibus habita custos est omnium uirtutum, cum sine ipsa omnes uirtutes debiles sint et inutiles, sicut a capite quod principale est in toto corpore, omnia cetera membra reguntur. Quo ablato, totum corpus inutile est et quasi truncus exanime. Unde etiam dicitur regina uirtutum, sicut superbia regina uitiorum. Nihil autem impedit quod beatus Gregorius asserit caritatem esse radicem omnium uirtutum. Dicitur enim humilitas uirtutum caput et primatus, eo quod prima habita custos est ceterarum uirtutum. Charitas autem dicitur radix, eo quod in ea omnes site sint uirtutes, et, ea habita, nulla dehabeatur.  Minus autem Deo odiosum est solam humilitatem quam omnes uirtutes cum superbia habere. Unde Augustinus: »Sola superbia in rectis factis cauenda est.« De huius autem humilitatis obseruantia nos in Euangelio Dominus instruit, cum dicit: »Discite a me quia mitis sum et humilis corde .« Et idem alibi. »Estote prudentes sicut serpentes .« Ac si patenter dicat: Sicut serpens, qui est animal astutum, semper caput munit, ne in eo percutiatur et pereat, sic et tu quicunque mortem eternam cupis euadere, humilitatem tuam conserua, quia caput est et custos uirtutum ceterarum. De huiusmodi capite, id est de humilitate in hac clausula agitur. Nam quoniam  fidelium collectio superius merita sua pretenderat, dicens: clamaui in toto corde, et preueni in immaturitate, etc. Ne uideretur hec ex iactantia dixisse, humilitatem se habere in hac clausula demonstrat; cuius gratia Deum orat, ut eam ab inimicis eripiat, ne scilicet eis conformetur. Ne uero uideretur hoc orare ut sic ab eis eripiatur, ne eum persequantur; concedit ut ipse persecutiones ei contingant, quarum occasione orat a tormentis in futuro redimi et uiuificari. Ostendit quoque iustam peccatorum damnationem, quia iustificationes Dei non exquisierunt, et multas esse misericordias Domini, quibus orat uiuificari, addendo quoque merita quibus hoc adipisci debeat. Hoc autem totum ea intentione facit ut auditores ad humilitatis obseruantiam inuitet,  cuius gratia postulent a Deo ab inimicis eripi et uiuificari; sic tamen ut hoc idem per Dei misericordiam adipisci exspectent, et ad hoc adipiscendum meritis uirtutum et bonorum operum intendant.

uide humilitatem, etc. Quod sic continuatur: Dixi superius: uocem meam audi, ut me ab inimicis eripias et uiuifices. Ut autem quod oraui impetrem, queso, Domine, uide humilitatem meam, id est uide quam humilis sim, et quam deuotus tibi in omnibus. Non dico uide quod hoc non uideas, qui omnia uides, sed uide sic, ut per eam mihi conferas quod oraui. uide, inquam, et propter eam eripe me ab inimicis, ne mihi in anima preualeant. Ostendit autem humilitatem suam, cum sic addit: Dixi: uide humilitatem, scilicet hanc humilitatem, quod non sum  oblitus legem tuam, id est institutionem humilitatis; que mihi est lex et mensura uiuendi, quam mihi dedisti, dicens: »Quanto maior es, humilia te in omnibus .« Et alibi: »Qui se humiliat exaltabitur .« Quam etiam mihi exemplo tribuisti, cum, Dominus et Magister, pedes discipulorum lauisti et cum pro salute mea flagella, sputa, conuicia, crucem et mortem ad ultimum sustinuisti. Quoniam indeterminate dixerat eripe, ne uideretur sic orare ereptionem, ut nullam pateretur ab inimicis tribulationem, et sic iam ab humilitate dissentiret, addit: Iudica, etc. Quod sic iungitur: Licet orauerim eripe, tamen non ita oro eripi ut nichil tribulationis patiar in corpore; sed oro et concedo iudica iudicium  meum, id est iudica me pati tribulationes 507 hic, quod iudicium sit meum, id est mihi utile et salutiferum, et per hoc iudicium tribulationum temporalium redime me in futuro a pena ignis; qua post mortem saluandi purgabuntur, qui hic per temporales tribulationes purgati non erunt. Unde Apostolus: »Si cuius opus arserit detrimentum patietur, ipse uero saluus erit, sic tamen quasi per ignem .« Et propheta: Rhomphea ignis posita est ad uestibulum paradisi . In Genesi quoque legitur quia post expulsionem Ade de paradiso posuit Dominus Cherubim, et flammeum gladium atque uersatilem, ad custodiendum introitum paradisi . Congrue uero purgatorius ignis ille per quem saluandi transituri  sunt, gladius dicitur et uersatilis. Gladius, quia in purgandis omnes peccaminum sordes amputabit, ad similitudinem gladii amputantis. uersatilis, quia cum celeritate per eum fideles perfecti transibunt, ut ab eo non ledantur, a similitudine gladii uersatilis, ad quem si aliquis offendat, et acumen eius ex eo uertatur, non leditur. Dicitur etiam uersatilis, quantum ad ipsos qui ibi purgabuntur. Licet enim purgandi ibi patiantur, tamen in eternum non patientur, sed cito euadent, a similitudine gladii uersatilis, ad quem si aliquis offendatur, et aliquantulum ledatur, tamen si uertatur minus leditur quam si non uerteretur.

Redime me, inquam, et non solum hoc, sed etiam  uiuifica me, eterna uita, et hoc fac propter eloquium tuum, id est propter preceptum tuum, a me custoditum, uel propter eloquium tuum, id est propter promissum tuum. Promisisti enim, dicens: »Beati qui persecutionem patiuntur propter iustitiam, quoniam ipsorum est regnum celorum .« Dico uiuifica me, quod uere facies. Hec autem salus uiuificationis longe erit a peccatoribus criminaliter peccantibus, et merito. Quia iustificationes tuas hic non exquisierunt, id est intima affectione non quesierunt tribulationes temporales pati, que sunt iustificationes per quas fideles tuos hic purgas et iustificas. Quod est dicere: Ideo in futuro non saluabuntur, quoniam hic per tribulationes iustificari refutauerunt. Hoc autem ideo dicit, ut peccatores  a peccatis reuocet, et ad humilitatem inuitet. Ne uero propter eorum damnationem iustam Deus immisericors uideretur, remouet hoc, sic: Quamuis longe sit a peccatoribus salus, misericordie tue, Domine, multe, id est beneficia misericordie tue multa sunt, que in omnibus creaturis tuis multiformiter operaris. Plus uero datur intelligi, cum indeterminate dicit misericordie tue multe, quam si eius misericordiam per partes denotaret. Idem ualet ac si diceret: Tu, Domine, multum et ineffabiliter misericors es.

Longe, inquam, erit a peccatoribus salus, a me uero non sit longe salus; sed uiuifica me uita eterna secundum iudicium tuum, id est secundum quod iustum iudicium tuum expetit. Quod est dicere: Cum  tu iustus iudex sis, uiuifica me, cum iustum sit me uiuificari Et ecce quod iustum sit, ut me uiuifices. Multi enim sunt qui persequuntur me, fugando de ciuitate in ciuitatem propter te, et tribulant me tribulationibus in corpore, ut me cogant a mandatis tuis declinare; et tamen non declinaui, id est non discessi a testimoniis tuis, id est a mandatis tuis. Et ideo quoque me debes uiuificare, quoniam adeo perfectus sum quod uidi preuaricantes, id est negligenter pretereuntes mandata tua, et nimio dolore pro ipsis tabescebam in anima, quia non custodierunt eloquia tua, id est mandata tua. Quod est dicere: Ideo me debes uiuificare quia tabesco de errore inimicorum meorum, mandata tua preuaricantium. Ipsi, inquam, mandata tua non custodierunt; ego  autem et custodiui et dilexi. Et hoc uide, tu Domine, id est mihi testis esto, 508 quoniam mandata tua dilexi. uide, inquam, non quod hoc non uideas, sed uide ut propter hoc me uiuifices. Et non solum propter hec mea merita oro ut me uiuifices, sed etiam uiuifica me in misericordia tua, id est in consideratione misericordie tue.

Dilexi, inquam, mandata tua. Et ideo dilexi, quia ueritas, id est iustitia et honestas est principium uerborum tuorum, id est principalis causa mandatorum tuorum. Quod est dicere: Ideo ea dilexi quia uideo quod principalis causa mandatorum ipsorum, quare ea fidelibus dedisti, est hoc quod honesta sunt et iusta, et honestum et iustum fuit ut ea fidelibus  tuis iniungeres. Ac si dicat: Sunt cause multe, quibus ea iniunxisti, hoc scilicet quod in se honesta sunt et iusta, et exsecutione digna, una causa est. Quid enim honestius est et iustius quam Deum ex toto corde diligere, castum, humilem, et modestum esse, et cunctas uirtutes habere? Alia uero causa est pro qua ea dedisti, ut per eorum obseruationem beatitudo paretur eterna. Hoc uero quod honesta et iusta sunt in se ideo principalis causa dicitur, quia imprimis consideratur an iustum et honestum in se sit quod Deus precepit. Postquam uero iustum esse patet et honestum; que inde utilitas sequetur, tunc demum inquiritur. Hec autem principalis eorum causa, scilicet ueritas, id est honestas et iustitia eorum, fecit ut diligerem mandata eorum. Et ideo  adhuc dilexi mandata tua; quia iudicia iustitie tue, id est iusta mandata tua, que tu compleri iudicas, sunt ducentia in eternum completores suos. Ut igitur et me ducant in eternum, dilexi ea sic ut complerem.

SEN super uulnus interpretatur. Quod uero super uulnus sanandum ponitur, est uel malagma aliquod, uel emplastrum, uel quelibet alia medicina. Per Sen ergo super uulnus interpretatam, que huic inscribitur clausule, innuitur quod fideles hic agentes ostendunt persecutiones, quas pro Deo patiuntur, esse super uulnus, id est esse medicinam qua sanantur uulnera peccatorum, que iam in eis adeo sanata sunt ut iniquitatem odio habeant, et eam abominentur, et letentur super eloquia Domini et legem eius  diligant, et septies in die, laudem ei dicant, et salutare eius exspectent. Hoc autem ea intentione dicunt ut sic auditores ad patiendas persecutiones inuitent.

Principes persecuti sunt me, etc. Quod ita superioribus copulatur. Dixi superius, quod multi sunt qui persequuntur me; et ita est: Principes terreni persecuti sunt me gratis, scilicet me non promerente, nullo meo reatu illam persecutionem exigente; reges scilicet et duces et ceteri principes, uolentes me formidine penarum cogere ad defectum. Et ut eorum persecutiones non formidarem, et sic deficerem, formidauit cor meum eternas penas, et hec formido contigit a uerbis tuis. Dixisti namque, deficientes in eternum esse damnandos; iuxta illud  Euangelii: »Qui amat animam suam, perdet eam .« Hec igitur formido perpetue damnationis formidinem expulit temporalis persecutionis. Ex his autem persecutionibus quas sustinui a principibus in tantum perfectus sum quod in pressura istarum non contristabor amodo; sed ego ipse patiens letabor firmatus et fundatus super eloquia tua, id est super promissa tua, sicut qui inuenit spolia multa. Quod est dicere: Sicut ille qui multas exuuias pretiosas inuenit, letatur de ipsis spoliis, ita ego fundatus super promissa beatitudinis eterne, letabor de spe ipsius beatitudinis. Promissa quippe tua, fundamentum sunt mihi letitie; uel sic: Ex persecutionibus continget quod ego 509 hic fundatus super eloquia tua, id est super precepta  tua, que custodia iugiter, letabor in futuro de eterna beatitudine tandem inuenienda, sicut ille letatur qui inuenit spolia multa.

Congrue quidem, beatitudo eterna spoliis comparatur. Spolia enim proprie dicuntur exuuie que ui auferuntur. Ita uero beatitudo eterna quasi ui quadam acquiritur; ieiunando scilicet, uigilando, et aduersa plurima patiendo. Unde in Euangelio: »Regnum celorum uim patitur, et uiolenti rapiunt illud .« Hoc etiam ex persecutionibus contigit quod iniquitatem odio habui, et intantum odio habui quod eam abominatus sum, id est illam exsecratus sum; legem autem tuam dilexi, id est contigit ex ipsis persecutionibus, ut legem preceptorum  tuorum diligerem. Hoc etiam contigit ex persecutionibus meis, quod ego in die uirtutum positus, id est in claritate uirtutum dixi tibi laudem, et ore et corde et opere septies, id est per totam uitam meam, que per septenarium numerum intelligitur, eo quod per dies septem uoluatur. uel dixi tibi laudem septies, id est in septem donis Spiritus sancti que mihi dedisti. Ex hoc autem quod hic dicitur septies in die laudem dixi tibi, usus iste in Ecclesia inoleuit, ut septies in die laus Deo a clericis referatur, in Matutinis scilicet, et in Prima, et in Tertia, et in Sexta, et in Nona, et in uesperis, et in Completorio. Si uero Matutine nocte dicantur, nichil impedit, quia dies et nox ab arithmeticis aliquando totum simul dies uocatur. Dixi, inquam, tibi laudem  contuens super iudicia iustitie tue, id est considerans iusta iudicia tua, scilicet persecutiones, que tu iudicas fideles tuos pati ut per eas iustificentur. Quod est dicere: De persecutionibus meis laudaui te, considerans quod he sint causa iustificationis mihi. uel sic: Laudem dixi tibi ore et corde fundatus super iudicia iustitie tue, id est super iusta precepta tua, que iudicas esse complenda, que etiam compleui. Quia dixerat dilexi legem tuam, posset queri que utilitas erit his qui diligunt legem tuam? Ad quod sic respondet: Pax multa interius erit diligentibus legem tuam. Ac si dicatur: Licet exterius aduersitatum sollicitudinem sustineant, tamen interius est eis multa pax a uitiis, ne ab illicitis suggestionibus nimis urgeantur. De qua pace Dominus in  Euangelio dicit: »Pacem meam do uobis, pacem relinquo uobis .« Ne uero de pace mundana dixisse uideretur, addidit: »Non quomodo mundus dat, ego do uobis .«

Pax, inquam, est diligentibus legem tuam. Et si aliquatenus a uitiis aliquibus pertententur, tamen non est illis scandalum, id est conturbatio. Quod est dicere: Non possunt eos perturbare, sic ut a lege Dei retrahantur. uel non est illis scandalum in fide, uel non est illis scandalum in prosperitate malorum, et in aduersitate bonorum. Hoc etiam contingit ex hoc quod principes persecuti sunt me; quod merito patientie ipsarum persecutionum exspectabam iamdudum salutare tuum, id est saluationem tuam in futuro. Et ut exspectatam consequerer, dilexi mandata  tua noua. Hoc autem idem uidetur esse quod superius dixit, legem tuam dilexi, sed ad aliud hic repetitum est. Non solum autem dilexi mandata tua noua, sed etiam custodiuit anima mea intima dilectione testimonia tua uetera. Quod est dicere. Dilexi noua et uetera precepta tua. Et non utcunque dilexit ea anima mea, sed dilexit ea uehementer, id est ualde. Et non tantum dilexi, sed etiam seruaui, id est opere compleui mandata tua noua, et testimonia tua uetera; et hoc quod ea dilexi et seruaui, non ex me habui, sed inde quia omnes uie mee, id est omnes cogitationes et operationes mee quibus incedo, sunt in conspectu tuo, id est in conspectu misericordie tue. Quod est 510 dicere: Consideratione  misericordie tue, omnes uias meas disposuisti, uel sic: Dico dilexi et seruaui, et de hoc non mentior, cum certus sim quod omnes uie mee, id est cogitationes et operationes sint in conspectu tuo. Ac si dicat: Cum constans mihi sit te uias meas omnes conspicere, stultissimum esset si mendaciter dicerem me omnia precepta tua dilexisse et obseruasse. uel sic: Dilexi, inquam, et seruaui mandata et testimonia tua, quod inde comprobatur quia omnes uie mee, id est cogitationes et operationes mee sunt in conspectu tuo, id est in beneplacentia tua. Quod est dicere: Cum nichil agam uel cogitem, nisi quod tibi beneplacitum est, procul dubio constat me mandata et testimonia tua dilexisse et obseruasse, adhuc diligere et obseruare.

 TAU interpretatur errauit, siue consummauit. Competenter ergo Tau uersibus octonis huius inscribitur clausule, in cuius fine fidelium massa ostendit, quod per Adam a patria errauit, occasione cuius erroris orat, ut appropinquet et intret meritis et orationibus suis ad patriam, a qua per Adam aberrauit, ut autem appropinquet et intret orat dari sibi intellectum in iustificationibus Domini, ut eructent labia eius hymnum, et orat ab hac uita eripi. Ne uero uideretur adhuc esse in errore peccati originalis, ostendit quod iam Deus eam in sanctitate sic consummauit ut mandata Dei elegerit, et salutare eius concupierit, et in lege eius meditetur. Cum igitur in sanctitate iam consummata sit, et adhuc tamen sit in ea, non error quidem, sed pena erroris,  mortalitas scilicet, et passibilitas, et peregrinatio a patria, orat ut eam misericordia Domini per manum suam perducat ad saluationem, scilicet ut, ad patriam reducta, uiuat in eternum, quam uitam sibi ex confidentia promittit. Hoc autem totum ea intentione dicit, ut exemplo suo inuitet eos qui in erroris huius pena adhuc sunt, ad patriam eternam suspirare, et de eius reditu orare.

Appropinquet deprecatio mea, etc. Quod ita superiori clausule coniungitur. Dixi, Domine, quod seruaui mandata tua et testimonia tua: ob que merita oro appropinquet deprecatio mea in conspectu tuo, id est deprecatio mea in conspectu tuo habita, id est in beneplacentia tua me faciat appropinquare patrie celesti in hac uita per contemplationem, et bonam  operationem; his enim modis fit in hac uita ad eam appropinquatio. Appropinquare, inquam, me faciat deprecatio mea, dicens illa deprecatio: O Domine, da mihi intellectum, qui sit iuxta eloquium tuum, id est iuxta preceptum tuum. Quod est dicere: Da mihi intellectum preceptorum tuorum, ut sic ad patriam appropinquem. Non solum autem me hic faciat appropinquare deprecatio mea, sed insuper intret postulatio mea in conspectu tuo. Quod est dicere: Postulatio mea habita in conspectu tuo, id est in beneplacentia tua, intret, id est me intrare faciat in futuro ipsam patriam celestem. Magis autem est intrare quam appropinquare. Hic quippe est per bonas cogitationes et opera bona appropinquare,  in futuro uero ipsa rei experientia intrare. Intret, inquam, postulatio mea que talis est. Eripe me, Domine, ab huius uite miseria per carnis resolutionem, et hoc fac secundum eloquium tuum, id est secundum promissum tuum. Promisisti enim per prophetam dicens: »Tollam quippe uos de gentibus, et congregabo uos de terris, et inducam in terram uestram .« Dixi: Da mihi intellectum preceptorum tuorum: ut ea me doceas. Et cum docueris me iustificationes tuas, id est iusta precepta 511 tua, labia mea exteriora eructabunt hymnum, id est ex intima affectione cordis proferent tibi laudem, a similitudine illius, qui ex nimia saturitate exterius eructat. Quod est dicere: Tanta erit affectio interior quod labia non poterunt abstinere  exterius ab hymno. Et non solummodo laudabo te, mecum agendo de te, sed etiam pronuntiabit aliis lingua mea, eloquium tuum, id est preceptum tuum. Et honestum quidem est ea pronuntiare, quia omnia mandata tua sunt equitas, per emphasim, id est equissima sunt. Et quis nollet equitatem pronuntiare?

Quoniam autem in hac pronuntiatione multa patiar ab infidelibus aduersa, ne tunc deficiam, manus tua, id est exercitus tuus angelicus, qui destinatus est ad auxiliandum fidelibus, fiat mihi in auxilium, ut saluet me, id est sit mihi causa saluationis in futuro, qui si deficerem non saluarer. Leguntur quidem angeli martyribus multis, in passionis agone positis, ad auxilium uenisse. uel sic, manus tua, id  est potentia misericordie tue fiat mihi hic in auxilium ne deficiam, ut in futuro saluet me saluatione eterna. Et dignum est, quia mandata tua elegi pronuntiare aliis; sed et quia concupiui salutare tuum, Domine, id est ualde desideraui saluationem tuam futuram, et ut salutare tuum in futuro assequar, hic lex tua meditatio mea est, id est hic meditor legem preceptorum tuorum. Concupiui, inquam, salutare tuum, id est uitam eternam; et scio quod eam tandem adipiscar. uiuet uidelicet anima mea eterna uita, et uiuendo laudabit te sine fine, intensa dilectione, et ad hoc ut uiuam adiuuabunt me iudicia tua iusta, scilicet, cum nichil unquam iudicaueris, nisi quod iustum est; nec de me bene promerito iniuste iudicabis, sed me iusto iudicio uiuificabis. Cum dicit  uiuet anima, aperte designat quod totus et in anima uiuet et in corpore. Quia dixerat, fiat manus tua ut saluet me, et uiuet anima mea, posset queri unde tibi necesse est saluari, et uitam adipisci? Ad hoc ergo respondet sic: Ideo oraui tantopere, ut me salues reducendo ad patriam uite, quoniam a patria illa erraui, id est per errorem Ade longe discessi, et errando perii, factus mortalis et passibilis, et incidendo inter hostes, uidelicet inter demones et uitia, que me mortificare nituntur. Erraui, inquam, et perii sicut ouis aliqua que ab ouili aberrauit, et incidendo inter lupos periit. Ut ergo reduci possim, cum errauerim, quere me seruum tuum, Domine, reducendo ad patriam post mortem, qui iam me  quesiuisti reducendo de infidelitate ad fidem, a similitudine boni pastoris dictum est qui ouem perditam querit, et ad ouile reducit: Dignum est autem ut me queras, quia licet primum per Adam a te errauerim, tamen postquam mihi uocato ad fidem mandata tua iniunxisti, mandata tua non sum oblitus, ut Adam, sed ea, ut potui, dilexi et opere compleui.



IN PSALMUM CXIX.

Psalmi centesimi decimi noni titulus. Canticum graduum. Quod sic exponitur: Psalmus iste uocatur canticum graduum, id est iucundus tractatus graduum, scilicet, continens in se unum ex gradibus, per quos unusquisque fidelis ascendere debet ad canticum, id est ad celestem iucundissimam remunerationem.  Et non ex tristitia debet ascendere, sed cum cantico, id est cum iucunda hilaritate. Dicitur autem psalmus iste canticum graduum, et ceteri quatuordecim qui sequuntur ideo, quia in eis quindecim gradus ostenduntur, per quos fideles quique cum iucunditate spei et fidei ceterarumque uirtutum ascendere debent ad Sancta sanctorum celestis Hierusalem, cum iam hic sint per fidem in Ecclesia positi. Quod nimirum in templo Salomonis est presignatum, in quo quindecim gradus fuerunt, per quos ab exteriori templo semel in anno solus pontifex in Sancta sanctorum ascendebat. Dicitur etiam canticum graduum, 512 eo quod gradus isti non solum ad canticum future remunerationis spectent, sed etiam ad presentem remunerationem. Hic enim  etiam suos ascendentes Deus remunerat, cum eos orantes exaudit, et in uirtutibus et in bonis operibus augmentat. Bene uero pluraliter graduum ponit, ut plures innuat esse gradus. Hec autem uox que est gradus, significat et gradus illos per quos fit ascensus, et illos per quos fit descensus, quamuis hic non sint accipiendi alii gradus, nisi per quos fit ad celestem Hierusalem ascensus.

Uni uero nos habemus graduum, Greci habent anabathmos; que uox tantummodo significat gradus ascensorios. Congrue nimirum gradus isti quindenario numero clauduntur. Cum enim numerus iste constet ex septenario et octonario, per quindenarium qui gradibus his competit, datur intelligi quod per totam hanc uitam, que per septem dies uoluitur  assidue, his gradibus ad octaue diei iucundam remunerationem nobis annitendum est. Siue per septenarium totum Testamentum uetus accipitur, ut totum aperte designetur, eo quod in ueteri Testamento de obseruatione diei septime agatur. Siue per septenarium idcirco Testamentum uetus intelligitur, quoniam fuerit idem Testamentum a priori populo non causa celestium, sed causa mundane prosperitatis adipiscende completum: que sane rerum mundanarum prosperitas, per septenarium denotatur, eo quod mundana uita hec per dies septem uoluitur. Per octonarium autem Testamentum Nouum exprimitur, eo quod idem Testamentum per resurrectionem Domini, que die octaua contigit,  constitutum sit. Dicitur autem Dominus octaua die surrexisse, quia cum prius in hac uita fuerit, que per dies septem uoluitur, ad hanc iterum uitam habendam non surrexit, sed ad eternam, que in octaua iudicii die fidelibus dabitur. Seu etiam per octonarium idcirco Testamentum Nouum designatur, quoniam ipsum a fidelibus non contuitu temporalium, sed contuitu remunerationis octaue diei obseruatur.

Cum igitur per horum duorum Testamentorum completionem gradus isti qui in his psalmis ostenduntur, ascendantur, competenter numero quindenario includuntur. Nam sine utriusque Testamenti completione, impossibile est his gradibus ad celestia sancta sanctorum ascendere. Sciendum quod in his  omnibus quindecim psalmis graduum fideles perfecti accipiuntur loqui: qui cum iam hos gradus ascenderint, de eisdem gradibus agunt; ut fideles qui nondum eos ascenderunt, ad ascendendum taliter inuitent. Horum autem graduum primus de quo in presenti psalmo agitur, talis est. Perfectorum collectio ostendit se ad Dominum clamasse, cum ab hereticis et a blasphemis tribularetur: et orasse ut darentur sibi sagitte ad eos conuincendos, et desolatorii carbones, ad eorum impugnationem euadendam. Quia autem dicit clamorem suum exauditum esse, non pertinet ad hunc primum gradum, sed ad secundum: sed ideo sic properat se esse exauditum, asserens, ut per hoc magis accendat auditores, ad clamandum ad Dominum; ut et ipsi  clamantes similiter exaudiri mereantur.

Ad Dominum cum tribularer, etc. Ac si dicat: uos fideles quique cum tribulabimini a labiis iniquis blasphemorum, et a lingua dolosa hereticorum, uos sibi conformare nitentium, clamate ad Dominum exemplo mei, ut inde uos eripiat. Ego namque cum tribularer clamaui ad Dominum: et exaudiuit me clamantem. Ostendit autem pro qua tribulatione clamauit, cum sic addit: Clamaui, inquam, sic dicens: Domine, libera animam meam, etc. Ac si dicat: Cum potens sis ad liberandum, Dominus enim es, oro non liberari corpus a passionibus tribulationum, sed libera animam meam a labiis iniquis blasphemorum, et a lingua dolosa hereticorum, ne ab ipsis in malam partem traiiciatur. Ostendit quoque quomodo deliberauerat  se liberari, ut innuat magnum fuisse periculum tribulationis, et per hoc instruat magis in huiusmodi 513 periculo positos orare. In magno quippe periculo non in paruo, deliberatio fieri solet. Hoc ergo sic dicit: Dico quod clamaui, dicens: Domine, libera, etc. Ceterum anteaquam clamauerim, ita mecum deliberaui mihimet, quasi persone alii loquens. Quid armorum detur tibi ad linguam dolosam hereticorum deuincendam? Aut si nichil armorum detur ad eos expugnandos, saltem quid munimenti apponatur, id est adiungatur tibi a Deo ad linguam dolosam euitandam, ne te ualeat expugnare? Dictum est a similitudine clypei uel lorice, que sibi miles apponit ut per hec a iaculis hostium muniatur.  Hoc autem tale est, ac si sic diceretur: Que arma possent a Domino mihi dari ad linguam dolosam expugnandam? Aut si armis caruero, que poterunt mihi dari munitiones, ne a lingua dolosa conformer? Notandum quia cum de lingua dolosa deliberationem faciat, et de labiis dolosis minime, datur intelligi magis esse periculosum agere contra dolositatem hereticorum, qui rationem habere uidentur, quam contra iniqua uerba Deum aperte blasphemantium, qui nec in umbra rationis sunt. Ostendit autem quid poterit dari aut apponi, sic: Dico quid detur, aut quid apponatur; hec, scilicet dabuntur: Sagitte potentis antonomastice, Christi, scilicet, acute, id est sententie uerborum Domini Iesu omni penetrabiliores acumine, que sunt efficaces ad conuincendos  hereticos, sicut acute sagitte cum iaculantur a manu potentis, id est uiri fortis, ualide sunt ad inimicum interficiendum.

Sagitte, inquam, potentis Domini dabuntur, et hoc cum carbonibus desolatoriis apponendis. Quod est dicere: Sic sagitte dabuntur quod etiam desolatorii carbones apponentur, quibus contra linguam dolosam sim munitus. Carbones desolatorios prophetas dicit et apostolos, qui omnes hereses suis temporibus desolati sunt, sicut carbones ignis desolantur quelibet edificia, ubi fuerint accensi, ideoque dicuntur desolatorii. Horum itaque prophetarum et apostolorum auctoritatibus contra hereticos fideles illi muniuntur, qui tante peritie non sunt, ut contra eos rationibus agere sufficiant. Ostendit etiam nimiam  anxietatem sue tribulationis, sic: Dico quod clamaui ad Dominum, cum tribularer, et necesse quidem fuit clamare. Nam heu mihi, id est ue mihi, scilicet nimia miseria fuit mihi, ideo quia incolatus meus prolongatus est, id est peregrinatio mea nimis diuturna facta est; peregrinatio, scilicet huius uite, in qua dum existo, a patria celesti exsulo. Notandum quod non ideo queritur de prolongatione incolatus, ut iam uelit corpore dissolui, cum nondum ad perfectionem peruenerit, sed ideo quoniam anxiatur de cohabitatione prauorum, quod in sequentibus manifestum est sic: Et ideo dico heu mihi! esse in prolongatione incolatus, quia in hoc incolatu habitaui corporaliter cum habitantibus Cedar, id est tenebras, scilicet cum blasphemis et hereticis qui  manent in tenebris ignorantie. Determinat autem se queri non de incolatu corporis, sed anime, cum addit sic, et habitando cum habitantibus Cedar corporaliter: antequam ad Dominum clamarem, anima mea fuit incola, id est peregrina et hoc multum, id est ualde remota a celesti patria contemplenda, dum ab habitantibus Cedar sepe fuerit inquietata. Et non solum ipsi cum quibus habitaui fuerunt habitantes Cedar, sed etiam odientes pacem fidei Ecclesie, nitentes eam multis heresibus perturbare, et cum his qui oderunt pacem  eram habitans; et ideo heu mihi fuit. Dico quod cum his qui oderunt pacem eram habitans, ego dico existens pacificus, id est pacatus, diligens uidelicet eorum  salutem, et cupiens eos ad pacem Ecclesie reduci. Per hoc auditores instruit, cum inimicis pacis pacificos esse debere. Unde Prosper: Christiane perfectionis est pacificum esse, etiam cum inimicis pacis, spe correctionis, non consensu malignitatis. Dico quod pacificus existebam, et cum loquebar illis pacate, illi 514 impugnabant, id est oppugnabant me uerbis maledicis, et hoc gratis, id est sine causa, et sine ratione uel gratis, id est frustra impotentes me deuincere.



IN PSALMUM CXX.

Titulus centesimi uicesimi. Canticum graduum, hoc ut superius exponitur. Primo gradu ostenso, scilicet, hoc quod ad Dominum in tribulationem clamauit, orans sibi dari sagittas et desolatorios carbones,  secundum gradum in sequenti psalmo ostendit, scilicet se impetrasse quod orauit, habere uidelicet notitiam Scripturarum, et auctoritatem apostolorum et prophetarum. Unde sibi per Dominum dicit esse uenturum auxilium. Per hoc igitur inuitat auditores ad clamandum, ut et ipsi clamantes impetrare mereantur. Orat etiam deinceps custodiri ne ulterius commoueatur, aut dormitet in fide, et ad certitudinem auditorum enuntiat esse quod orat.

Leuaui oculos, etc. Ac si dicat: Prius ad Dominum clamaui, cum tribularer, orans mihi dari sagittas et carbones. Et his mihi ab illuminatione gratie diuine concessis, cum prius oculos rationis depressos haberem ignorantia, leuaui illos oculos meos interiores in montes, id est erexi eos attendendo in  Scripturas prophetarum et apostolorum, qui propter dignitatis sue eminentiam montes dicuntur. Unde ueniet auxilium mihi. Ac si dicat: uere in Scripturas oculi sunt leuandi. Inde mihi auxilium continget, ut ipsarum rationibus, fidei conuincam aduersarios, et munitus contra eos existam. Ne uero uideretur auxilium hoc solummodo a montibus esse, remouet hoc sic: Et hoc auxilium meum quod a montibus ueniet, a Domino tamen est, scilicet sic auxiliabor a montibus ut auxilium hoc a Domino principaliter contingat. A Domino, inquam, qui potens est ad adiuuandum, qui fecit celum et terram, id est et ipsos montes fecit qui fuerunt celi, id est compluentes subditos, et terram fecit, id est subditos complutos. Hoc autem quod sequitur, scilicet Non  det, etc., uel potest oratio esse de seipso ut ad secundam personam, ne commoueatur; uel de unoquoque auditore sic: Dico quod iam oculos in montes leuaui, et ne ulterius ab illis montibus deuies, et magis et magis oculos in montes leues, non det pedem tuum interiorem in commotionem, id est fidem que est pes per quem mens ad superiora tendit, non permittat commoueri a stabilitate Scripturarum, ut concidat in errorem. Neque etiam, quod minus est, dormitet, id est te dormitare permittat, scilicet in fide uacillare, et aliquo modo dubitare, ille qui custodit te, per inhabitantem gratiam Deus, scilicet a similitudine dormitantis, qui nec ex toto dormit, nec ex toto uigilat. Eodem autem modo et sequentia de  scipso possunt legi, quasi ad tertiam personam. De auditore quidem unoquoque sic adaptatur ut sententia non mutetur: Dixi, o auditor, quod leuaui oculos in montes. Ut uero et tu similiter leues, non det in commotionem pedem tuum, neque dormitet qui custodit te: hoc ut in alia sententia exponitur. Ne uero uideatur ex diffidentia orasse, enuntiat quod orauit sic: Oro non det in commotionem pedem tuum, etc. Et ecce in presenti erit quod oro. Non dormitabit neque dormiet, id est non permittet te dormitare in fide, id est uacillare, neque dormire, id est ex toto commoueri in fide, ille qui per auxilium gratie custodit unumquemque qui est Isrel, ne deficiat, Deus scilicet. Plus nimirum est dormire quam dormitare. Dico non dormitabit neque dormiet,  sed ipse Dominus existens, ideoque potens ad custodiendum, custodit te cum perseuerantia. Dominus, inquam, qui est protectio tua, qui te protegit auxilio gratie ne cedas impugnationi inimicorum.

Dominus, inquam, existens per regnum gratie sue, super manum dextere tue, id est super potentiam que causa erit dextere tue: super potentiam fidei, scilicet, que causa erit per quam ad dexteram Dei colloceris: que tua dicitur, eo quod illam tibi dari cupis, et ad illam collocaberis, quod est dicere: Ipse existit super potentem 515 fidem tuam, id est dominatur fidei tue, bene regens eam, et augmentans, que per eum potens est et ualida, per quam ad dexteram Dei Patris collocaberis. »Sine fide quippe impossibile est placere Deo .«  uel existens super manum, et non super sinistram manum, sed super manum dexteram tuam, id est super bonam operationem, que per manum dexteram accipitur, cum per dexteram sepe bona soleant denotari. Quod est dicere: Dominus non solum est protectio tua, ne inimicorum impugnationi cedas, sed ipse etiam dominatur, et bene regit bonam operationem tuam, ut eam magis augmentet de die in diem.

Dominus, inquam, custodit te, ideoque Sol iustitie, Christus, non uret te per diem, id est non offuscabit rationis tue nitidum acumen per diem, id est per nimiam claritatem diuinitatis sue, que dies rectissime dicitur, ad respectum humanitatis, que etiam nox dicitur eo quod longe minus splendida  sit ad diuinitatis comparationem. Neque luna, id est Christus, uret te, id est permittet uri te, scilicet, non permittet rationis tue acumen in excecatione offuscari per noctem, id est per humanitatem suam, quod est dicere: Sic te Dominus et custodit et custodiet, ne permittat offuscari rationem tuam aliquo errore, in consideratione diuinitatis, ut dicas eum alterum Deum esse a Patre, et minorem eo, ut Ariani uoluerunt, neque in respectu humanitatis ut dicas eum non uerum hominem fuisse, sed phantasticum corpus assumpsisse, ut Manichei asseruerunt. Quod dicit non uret te per diem et noctem, dictum est a similitudine illorum qui uel in die itinerantes a sole, uel in nocte a  luna offuscantur, et cutis sue nitorem amittunt, ideoque uri dicuntur. Ustorum enim est obfuscari. Luna quippe, etsi non calefaciat ut sol, talis tamen nature est, quod urit, id est cutem offuscat et nigrescere facit. Sol autem et luna Christus dicitur: sol quidem, secundum claritatem diuinitatis; luna, secundum carnem, que ad modum lune decrescere potuit, per aduersitatem et mortem, et crescere per sospitatis prosperitatem. Non solum autem custodit te Dominus, ne uraris per diem et noctem, sed et Dominus, ut uniuersaliter dicam, custodit te ab omni malo, heresum, ne erres de resurrectione mortuorum, de baptismate paruulorum, et de ceteris heresibus. Quoniam autem indeterminate dixerat ab omni malo, ne intelligeretur quod de omni  malo corporis custodiret eum, dat intelligere de quo malo dicat, cum optatiue addit sic: Dico quod custodit te ab omni malo, et hoc iugiter faciat, custodiat, scilicet Dominus, non dico corpus a tribulatione, sed animam tuam ab omni errore. Et sic quidem eam custodiat, scilicet Dominus per illuminationem gratie custodiat introitum tuum, id est fidem tuam, in quam iam introisti, uel que tibi est introitus ad omne bonum. Initium enim omnium uirtutum est, et custodiat exitum tuum, id est finem tuum, ne quando de hac uita exibis, aliquo modo a fide dissentias. In exitu quippe multe occulte suggestiones et illicite a diabolo inferuntur. Custodiat, inquam, introitum, id est fidem ex hoc nunc, id est ex presenti tempore incipiens, et usque in seculum  futurum perseueram.



IN PSALMUM CXXI.

Psalmi centesimi uicesimi primi titulus. Canticum graduum, hoc etiam ut superius exponitur. Postquam in fide confirmata est collectio perfectorum, per montes in quos oculos leuauit. Que collectio quidem secundus gradus est, ostendit etiam in sequenti psalmo se tertium gradum ascendisse, scilicet spem per quam iam in celestibus conuersatur, de qua spe se letitiam asserit habuisse, ut magis auditores ad eamdem spem inuitet. Ostendit quoque per spei sue certitudinem plures sue confessionis homines ad eamdem pacem celestem iam ascendisse, ad quam spe tendunt, quos orat ut rogent de pace illa; ut illis detur fidelibus qui adhuc in terra  degunt.

516 Letatus sum, etc. Ac si dicat: Per hoc quod oculos in montes leuaui, ad hoc iam deueni quod letatus sum in his, id est in consideratione horum que dicta sunt mihi, a Scripturis prophetarum et apostolorum, scilicet, dictum est quod nos fideles post mortem carnis ibimus in domum Domini, id est in celestem Hierusalem. Letatus sum, inquam, quia ibimus. Non solum autem nunc spem habeo nos illuc ituros esse, sed etiam ex quo de hoc letatus sum, pedes nostri stantes erant, id est affectiones spei nostre iam erant firmiter habitantes, o Hierusalem, in atriis tuis, id est in amplitudine tua; quod est dicere: Ex quo letati sumus, spe iam in  te habitauimus, que pro tui amplitudine atria habere diceris. Cum dicit singulariter: Letatus sum, unam massam esse ostendit; cum dicit pedes nostri, plures esse personas ostendit eos qui hic loquuntur. Determinat autem de qua Hierusalem dicat, cum addit: Hierusalem dico que quotidie edificatur adeo ex fidelibus de hoc mundo migrantibus, existens non reuera ciuitas, sed ut ciuitas, scilicet dicta ciuitas per similitudinem, eo quod ex uiuis lapidibus fiat, ut ciuitas ex lapidibus inanimatis. Ne uero intelligeretur hoc dictum esse de aliqua ciuitate que nunc edificaretur et Hierusalem uocaretur, ad differentiam addit: Illa Hierusalem dico cuius participatio est eius, quod est in ipsum tendens, id est in incommutabilitatem, scilicet que illo bono participat  quod incommutabile est et eternum. Per hoc datur intelligi Hierusalem celestis, cuius ciues incommutabilis beatitudinis sunt participes. Ostendunt autem perfecti qui in hoc psalmo agunt omnes fideles predecessores suos iam in domum Domini iuisse; unde certi sunt quod et ipsi ibunt, sic: Ibimus, inquam, in domum Domini, et inde certi sumus. Illuc enim iam ascenderunt secundum animam, non secundum corpus, tribus. Cum dicit tribus dat intelligere homines, quia tribus hominum dicimus, non angelorum, ac si dicat: Inde certi sumus nos ascensuros esse, quia iam illuc generationes hominum ascenderunt.

Determinat autem que tribus, cum addit: Tribus, inquam, Domini, id est illi homines ascendent, qui  regenerati fuerint in Domino ex aqua baptismatis et Spiritu sancto iuxta illud: »Qui crediderit et baptizatus fuerit saluus erit .« Tribus, inquam, Domini ascenderunt. Et hoc ut testimonium Isrel asserit, id est ut Iacob patriarcha testificatus est in uisione sua, qui uidit scalam, et eam angelos ascendentes et descendentes . Quod quidem signum erat et rei preterite, et rei future. Nam per descendentes, angeli maligni signabantur, qui per superbiam descenderunt; per ascendentes, sancti qui futuri sunt spiritales ut angeli, et ad reparandum casum illorum qui descenderunt sunt illuc ascensuri, et iam quidam ascenderunt. uel sic: Illuc ascenderunt tribus Domini existentes testimonium Isrel, id est testificantes suo ascensu illud  idem quod testificatus est Isrel uisione, quod est dicere: Illud testificati sunt uerum esse in sui ascensione, quod Isrel testificatus est in uisione. Ascenderunt, inquam, tribus; et hoc ad confitendum laudem nomini Domini, id est ad laudandum Dominum ex consideratione magni nominis eius, quod est Dominus, quod est dicere: Ad hoc ascenderunt ut perennis laude dilectionis Deum laudent. Inde quoque certi sumus quod in domum Domini ibimus, quia illic iam sederunt sedes, id est in domo illa iamdiu est quod quieuerunt iudices, qui accipiuntur per sedes, eo quod iudicum est sedes habere, uel quia sedes Dei sunt, et determinat quando iudices erunt, cum addit: In iudicio sedes, id est ille  sedes que cum nondum sint sedes, in iudicio futuro sedes future sunt, quod est dicere: Apostoli illuc iam ascenderunt, et ibi iamdiu quieuerunt, qui futuri sunt iudices in die iudicii super domum Dauid, id est super Ecclesiam, que spiritalis domus est Christi, ueri Dauid. 517 Iuxta illud Dominicum: »Sedebitis super sedes duodecim, iudicantes duodecim tribus Isrel .« Domus Dauid, id est Christi dicuntur et boni fideles et mali, eo quod omnes eisdem spiritualibus sacramentis initiati sint.

Quia dictum erat tribus, et sedes in domum Domini ascendisse, orat illos qui iam ascenderunt, ut rogent pro eis qui adhuc ascensuri sunt, sic: Dico quod sedes et tribus ascenderunt. Et uos qui iam  ascendistis, rogate nobis ea que sunt ad pacem Hierusalem celestis adipiscendam, scilicet rogate Deum ut det nobis qui sumus adhuc ascensuri ea per que ueniamus ad eternam pacem celestis Hierusalem. Postquam eos qui iam ascenderunt inuitauit ad rogandum de pace illa, ipsam et perfectorum collectio de pace illa orat, ut auditores orare instruat sic: Dicimus: Rogate que ad pacem sunt, et nosmet oramus ut abundantia sit tandem in futuro diligentibus te, o Hierusalem celestis, scilicet ut omnes hic adhuc degentes, qui abundantiam, que in te est, cupiunt adipisci, utpote diligentes te, abundantiam illam consequantur. Exponit autem de qua abundantia oret, cum addit: Dico abundantia sit diligentibus te, scilicet fiat illis pax in uirtute tua, id est  per uirtutem tuam, scilicet detur illis pax eterna per Christum qui est uirtus tua, faciens te fortem et inexpugnabilem, sic ut nullus hostium assultus tibi fieri queat. uel sic: Fiat illis pax existendo in uirtute tua, id est sic detur eis pax que in te est, ut etiam perseuerent in dilectione diuina, que dicitur per antonomasiam uirtus tua, eo quod dignior sit omni uirtute et durabilior. Cum enim omnes hic uirtutes habeantur, in futuro sola caritas habebitur. Unde legitur: »Maior autem est caritas ,« et non parua pax fiat eis, sed abundantia pacis detur eis, que abundantia est iam in turribus tuis, scilicet tanta abundantia detur eis in futuro, quanta est in apostolis iam, qui dicuntur turres tue, uel propter sublimitatem meritorum suorum,  uel quia munimentum fidelium sunt doctrina et patrocinia orationum suarum.

Ostensa letitia et spe sua et oratione de pace facta, qua intentione hec egerit ostendit sic: Dixi: Stantes erant pedes nostri in atriis tuis, Hierusalem, et oraui de pace tua, dicens: Fiat pax, etc. Et ego de te agens, o Hierusalem, loquebar pacem, id est annuntiabam pacem tuam, scilicet quotiescunque de te egi, annuntiaui aliis quanta sit pax tua. Loquebar, inquam, pacem, et hoc propter fratres meos et proximos meos, id est pro utilitate fratrum et proximorum meorum, ut ad hanc pacem tendant. Fratres uocat omnes fideles, eo quod omnes Dei filii adoptiui sint. Proximos autem dicit perfectos, qui eis in conformitate  sunt proximi, quod ex alia translatione colligitur in qua habetur amicos meos. Quoniam autem possunt esse proximi in malo, ad determinandum quos proximos hic accipiat, addit sic, scilicet: Loquebar pacem propter domum Domini Dei nostri edificandam, id est ad hoc ut magis et magis tendant fideles exemplo mee locutionis ad pacem illam Hierusalem celestis, et sic ipsa edificetur magis magisque, que Dei domus est, et sic: O domus Dei, Hierusalem, quesiui bona tibi, id est acquisiui tibi bonos ciues, de quibus edificata gloriosior fias, et magis honorata.



IN PSALMUM CXXII

Psalmi centesimi uicesimi secundi titulus. Canticum graduum. Tertio gradu pertractato, scilicet  certitudine spei sue ad instructionem audientium ostensa, ad eorumdem instructionem quartum gradum se ostendit ascendisse, ad hoc, scilicet, ut iam rationis sue oculos leuet ad attendendum uoluntates Domini, ut eas compleat, quod tandiu facit donec ei misereatur reducendo, in immortalitatem et impassibilitatem, de qua etiam miseratione orat; unde sic dicit:

Ad te leuaui oculos, etc., ac si dicat: O auditores, postquam letati fueritis de hoc quod ibimus in domum Domini, leuate interiores oculos rationis uestre ad eum qui habitat 518 in celis. Et hoc facite exemplo meo. Postquam enim letatus sum, leuaui oculos meos interiores, oculos uidelicet rationis,  ad te, qui habitas in celis, id est qui dominaris in ciuibus celestis Hierusalem. Quod est dicere: Oculos rationis leuaui attendendo uoluntates tuas, ut eas complerem, qui depressi erant, dum ad uoluntates meas complendas attendebam, et dignum erat ut ad te oculos leuarem, cum tu sis ille qui in ciuibus celestis Hierusalem dominaris; ad quorum consortium non uenirem, nisi oculos ad te leuarem. Ostendit autem quod attente oculos ad Deum leuauerit duplici similitudine, ut auditores magis ad hoc idem attrahat sic. Leuaui, inquam, ad te oculos. Et ecce, o auditores, in promptu est quam attente ad Deum oculos leuauerim, et adhuc leuo, quia, sicut oculi seruorum sunt positi in manibus dominorum suorum, attendentes in ipsas manus, ut quacunque  hora dominus eis nutum fecerit, ipsi statim obediant; et, ut maius quid dicam: Sicut oculi ancille, que magis est subdita et ad obediendum parata, sunt positi in manibus domine sue, attendentes ut ad solum nutum sequatur obedientia, ita oculi nostri interiores attenti sunt ad Dominum Deum nostrum, ut ei in omnibus eius uoluntatibus obediamus, duraturi in hac seruitute donec misereatur nostri, in futuro reducens in immortalitatem et impassibilitatem, et de hac seruitute eripiens. Orat autem pro hac miseratione sic: Dico donec misereatur nostri, et quia confido te miserturum, oro miserere nostri; in futuro tandem de seruitute hac eripiens, et in perfectum statum nos reducens. Miserere nostri, bis ex nimio desiderio ponit. Dico miserere nostri, et necesse  est hoc orare: quia hic repleti sumus despectione, per emphasim, id est adeo despectibiles sumus ut omni repleti despectione uideamur. Et non solum ideo necesse est hoc orare quia in corpore sumus despecti, sed etiam, quod maius est, quia multum repleta est anima nostra despectione, uisa opprobrium, id est digna opprobrio, abundantibus in terrenis diuitiis, id est diuitibus huius seculi, et uisa superbis, id est eisdem abundantibus, qui de diuitiis suis superbiunt, despectio, id est digna despectione, quod est dicere: Anima nostra despicitur et opprobrio digna esse iudicatur a superbis diuititibus huius seculi, dum stulta et insana dicitur, eo quod mundana spernat.



IN PSALMUM CXXIII.

 Psalmi centesimi uicesimi tertii titulus. Canticum graduum. Quarto gradu de attentione uoluntatum Dei ostenso, de quinto gradu agunt perfecti, scilicet ut cum propter attentionem suam tententur de ea attentione reuocari, id est a detractoribus uel a blandis deceptoribus, et non possint; hanc constantiam non sibi, sed Domino ascribant, et hoc idem facere omnes illos qui Isrel esse desiderant instruunt.

Nisi quia Dominus erat in nobis, dicat nunc Isrel, etc.; ac si dicat: Cum ad Deum oculos attentos habuerim, et inde uellent me reuocare detractores et blandi deceptores, et non possent, dixi hoc non ex me, sed ex Domino esse quod sic attentus eram. Qua de re exemplo mei quicunque iam oculos ad Deum leuans est Isrel, et tentatus fuit reuocari  frustra, non hoc sibi ascribat quod sic constans fuit, sed Isrel nunc, id est indilate dicat et ore et mentis reputatione: Nisi ideo remansisset, quia Dominus erat in nobis secundum auxiliantem gratiam, nisi quia Dominus erat in nobis, inquam, cum exsurgerent homines in nos, forte uiuos deglutissent nos. Notandum quod hoc quod bis ponit nisi quia Dominus erat in nobis, uel ex nimia exsultatione et affectione facit, uel ad hoc ut singula singulis respondeant, sic: Nisi quia Dominus erat in nobis, cum homines maligni exsurgerent in nos blandis uerbis et deceptoriis, tentando nos ab attentione nostra reuocare, deglutissent nos, id est incorporassent nos sibi uiuos, id est scientes et prudentes in peccando.  Et hoc fecissent forte, id est subito, et ex improuiso, 519 ut non esset nobis potentia euadendi. Licet scientes deglutiremur, uel forte, id est sicut facti fuissemus absque ratione. Et nisi quia Dominus erat in nobis, cum irasceretur furor eorum in nos, id est cum detractores et maledici furentes irascerentur contra nos, et detractionibus et maledicis uerbis, aqua absorbuisset nos, id est ipsi existentes similes aque diffluendo hac et illac per illicita, uel in hoc quod me nitebantur submergere, ut aqua, absorbuissent nos, id est incorporassent sibi; et hoc forsitan. Istud forsitan tale est quale superius forte. Absorbuissent, inquam, nos, nisi quia Dominus erat in nobis. Ceterum quia in nobis fuit pertransiuit, id est euasit anima nostra torrentem, id est amara et  detractoria eorum uerba ad similitudinem torrentis, cum impetu fluentia, ne nos reuocare possent. Dico pertransiuit, et hoc forsitan dico, id est timide pro magnitudine periculi in quo fui, et dubitans an in quolibet offenderim. Per hoc instruit auditores semper timidos esse de casu, ut »qui stat uideat ne cadat .« »Beatus enim homo qui semper est pauidus .«

Pertransiuit, inquam, anima nostra torrentem, et utinam anima nostra pertransisset, sic ut in nullo offendisset, aquam intolerabilem, quantum ad fragilitatem nostram, non quantum ad auxilium gratie diuine! Aquam et torrentem pro eodem habet. Pertransiuit, inquam, anima, unde benedictus, id est magnificatus et laudatus sit Dominus, qui non dedit  nos dentibus eorum, id est corrosionibus detractionum et maledictorum eorum in captionem, id est in incorporationem, scilicet non permisit ut nos incorporare sibi possent per detractiones et maledicta sua. Non solum autem liberati sumus a dentibus; sed etiam anima nostra existens cauta, sicut passer, qui cautus est ad laqueos euitandos, erepta est de laqueo uenantium, id est de deceptoriis blanditiis mundanorum, per quas me sibi capere nitebantur et conformare, sicut uenantes decipiunt laqueo feras aut uolucres. Et non sic est anima erepta quod unquam illaqueata fuerit, sed ita quod laqueus ille contritus est, id est inefficax ad nos capiendos et illaqueandos, a similitudine contriti laquei, qui impotens est ad illaqueandum. Et quia contritus est, nos liberati  sumus inde, ne posset nos decipere. Et hoc non fuit ex nobis, sed hoc adiutorium nostrum contigit in nomine Domini, id est per honorem Domini, scilicet, per misericordiam Domini; contuitu enim misericordie sue ipse a fidelibus honoratur; ideoque honor eius dicitur. Nomen uero pro honore positum sepius inuenitur, quod est dicere: Quia liberati sumus, per adiutorium misericordie Domini contigit, uel sic: Adiutorium nostrum contigit in nomine Domini, id est in occasione honoris Domini; scilicet ideo adiuti sumus, quia Dominum omni modo honorare sategimus. Domini dico qui fecit celum et terram, id est prelatos et subditos. Et quoniam adeo potens est quod celum et terram fecit, ad adiuuandum  nos potens esse comprobatur.



IN PSALMUM CXXIu.

Psalmi centesimi uicesimi quarti titulus. Canticum graduum. Gradu quinto pertractato, hoc, scilicet ut omnem constantiam suam non sibi sed Domino ascriberent, de sexto agitur, scilicet postquam ad hoc constantie deuenitur, ut reuocari nequeant ab attentione; et hoc non sibi sed Domino ascribunt, debent etiam ad hoc ascendere ut in solo Domino confidant, omni seculari confidentia postposita. Ad quam confidentiam perfecti qui hic agunt auditores inuitant, ostendendo quid utilitatis ex hac confidentia contingat.

Qui confidunt in Domino, etc.; ac si dicat: Non solum oculos meos ad Deum leuari, et non solum  dixi: Nisi quia Dominus erat in nobis, sed etiam altius ascendi, ut in solo Domino confidam, omni seculari confidentia spreta. Ideoque uos quicunque Isrel estis, et iam hos quinque gradus ascendistis, adhuc altius ascendite, ut in solo Domino confidatis, et hoc bono uestro facietis. Populus enim qui confidit in Domino, 520 et non in secularibus, non commouebitur in eternum a proposito suo bono, neque per prosperitatem, neque per tribulationum aduersitatem, sicut mons Sion, id est Christus, super quem montem Sion omnes existentes fundantur et ei innituntur, non potuit aliquo modo a stabilitate sua commoueri. Quod est dicere: Constans erit et immobilis, sicut Christus immobilis exstitit, non ut tantam habeat constantiam quantam Christus habuit,  sed, inquantum possibile est, erit ei in constantia conformis. Determinat autem qui sit populus in Domino confidens, ne quis se temere iudicet hanc confidentiam habere, cum ea careat, sic: Populus, inquam, qui confidit non commouebitur, et hanc esse confidentem affirmo qui iam spe et bone uite conuersatione habitat in Hierusalem celesti. Unde dicit Apostolus: »Nostra conuersatio in celis est .« Et ideo populus confidens non commouebitur, quia montes sunt in circuitu eius, id est apostoli et ceteri sancti, qui iam de hac uita discesserunt, dicti montes propter sanctitatis sue sublimitatem, sunt in circuitu eius, id est in munitione eius, protegendo eum meritis et orationibus suis a lesionibus hostium uisibilium et inuisibilium, a similitudine  patrocinantium militum, qui in circuitu cuiuslibet existentes eum ab hostibus instantibus protegunt.

Et etiam Dominus est in circuitu populi sui, protegendo eum auxilio gratie sue, ex hoc nunc incipiendo, et usque in seculum perdurando, et uere non commouebitur, quia, etsi ad horam permittat Dominus peccatores iustis dominari et eos flagellare, tamen non relinquet diu Dominus uirgam, id est flagellationem uel dominationem peccatorum super sortem, id est super electionem iustorum, id est super iustos electos ad saluationem, ideo ut ipsi iusti non extendant manus suas, id est non promoueant affectiones suas ad iniquitatem; ac si dicat: Si ultra  modum patiendi permitteret Deus peccatores iustis dominari, et eos tribulationibus affligere, utique commouerentur, et ad iniquitatem promouerentur. Ut ergo non solummodo non male operentur, sed nec etiam eorum affectiones ad iniquitatem extendantur, contemperat Deus tribulationes ad modum patientie ipsorum, ut non permittat ipsos peccatores eis ultra modum dominari, et tribulationibus eos affligere. Unde Apostolus: »Non patietur uos tentari supra id quod potestis .« Orat autem de hoc quod enuntiauit, sic: Dixi, o Domine, quod non relinques uirgam peccatorum super electos iustos, et ita sit, o Domine, benefac bonis et rectis corde, auferendo ab eis uirgam peccatorum. Bonos uocat bene operantes, rectos corde uero, eos qui cum bene  operari nequeant, saltem bene operandi uoluntatem habent. Sortem pro electione ponit, eo quod forte fiat electio; uirgam uero, pro flagellatione, quia in ea flagelletur, siue per uirgam sceptrum accipimus; per sceptrum autem, regnum, eo quod regni sit signum. Quod ex Hebraica translatione colligitur, ubi habetur sceptrum. Ostendit autem damnationem illorum qui a bono proposito commouebuntur, ut per hoc ab huiusmodi re deterreat auditores, sic: Dico quod non relinquet Dominus uirgam peccatorum, diu super electos iustos; sed ab eis cito auferet ipsam uirgam. Declinantes autem, id est deflectentes se a iustitia sua, in obligationes, id est iniquitatem, que est eis obligatio et catena ad mortem, adducet Dominus in futuro in damnationem iusto iudicio suo,  cum operantibus iniquitatem, id est cum illis qui eos faciunt declinare. Ideoque per antonomasiam dicuntur operantes iniquitatem, quod est dicere: In eamdem damnationem adducentur, in quam et iniqui, quibus conformantur. Unde propheta: »Si auerterit se iustus a iustitia sua, nunquid uiuet? « Dominus, inquam, adducet declinantes ad damnationem. Dominus dico qui erit Isrel pax eterna, pax dico existens super ipsum Isrel, cui, scilicet Isrel gratuita dilectione subiicietur, et sine fine confitebitur.



IN PSALMUM CXXu.

Psalmi centesimi uicesimi quinti titulus. Canticum graduum. Ostensa confidentia, que sextus gradus est, agunt quoque de septimo 521 gradu  perfecti, scilicet quod ad hoc iam deuenerunt ut de captiuitate conuersi sint in libertatem, per quam consolati sunt et letitia repleti et magnificati. De qua etiam orant ut magis et magis eam assequantur, cum in ea semper crescere possint. Per hoc autem exemplum auditoribus dant, ut ad hanc libertatem magis magisque tendant. Captiuitatem uero dicimus quando fideles Deo timore pene et ex auctoritate iubentis Domini seruiunt. Qui quidem non seruirent, nisi penam ab eis peccantibus remouendam certi essent, et auctoritas iubentis non esset, a similitudine seruorum et captiuorum, qui potius seruiunt timore et auctoritate iubentis domini quam amore. Huiusmodi uero captiuitas  ex dilatione in libertatem conuertitur, cum fideles tanta sunt erga Deum caritate succensi, ut non iam ex timore, sed ex sola seruiant dilectione et sine aliqua difficultate; qui nichilominus seruirent si nullam penam de peccatis imminere cognoscerent, a similitudine liberorum, qui seruiunt spontanei, non aliqua necessitate coacti.

In conuertendo Dominus, etc. Hunc nimirum uersum cum quodam ordine incipiat, hoc ordine omisso alio ordine finit. Cum enim principium sic ponat: In conuertendo Dominus captiuitatem Sion, et post deberet addere factus est magnificatus, uel, factus est gloriosus, uel aliquid tale, quod priori positioni conueniret, hoc positionis ordine dimisso, ponit aliam positionem, que priori coherere non uidetur; ponit enim facti  sumus sicut consolati. Idcirco uero istud facere uidetur, ut innuat quia hoc quod inceperat et dimittit, ex hoc quod in sequentibus ponitur, euidens est et manifestum. Quod etiam, ob hoc dimittit quoniam non attinet ad sue propositum intentionis. Est autem constructus huius uersus eque ualens ac si talis constructio poneretur: O uos qui iam ad confidentie gradum ascendistis, exemplo nostro ad hoc pertingere nitimini, ut captiuitas uestra in libertatem conuertatur, et sic fiatis consolati et leti sicut et nos. Nam in conuertendo Dominus captiuitatem nostram, id est cum Dominus misericorditer conuertit captiuitatem nostram in libertatem, per ipsam libertatem facti sumus sicut consolati. Consolationem dicit ipsam tristitie remotionem qua desolantur;  cum timore pene seruirent, sepe nempe tunc pro seruitii grauitate tristitia urgebantur. Idcirco ponit non consolati, sed sicut consolati, quia hec consolatio dicenda est, sicut consolatio, id est umbra consolationis, ad comparationem consolationis future, que dignior erit. Cum dicit in conuertendo, illud insinuare uidetur quod non longe post conuersionem, sed mox in ipsa conuersione facta est consolatio.

Tunc autem in hac scilicet conuersione, repletum est gaudio os nostrum interius, mens scilicet qua cum Deo ore ad os loquimur. Et non solum interius, sed et lingua nostra exterior: per emphasim dico, repleta est exsultatione, id est uerbis exsultantibus, quibus Deum assidue laudamus de nostra conuersione. Cum autem captiuitas nostra conuersa sit, et  nos facti sumus consolati, et gaudio et exsultatione repleti, tunc dicent inter gentes, id est ideo continget quia quidam inter gentes existentes, id est quidam ex incredulis gentiliter uiuentibus, magnificationem nostram considerantes, adinuicem dicent: uere Dominus magnificauit cum eis facere suum, id est cum prius in eis operatus esset obedientiam, illam scilicet obedientiam, que est facere suum, id est opus suum, quam cum eis operatus est, scilicet quam ipsi per liberum arbitrium operati sunt, et Deus cum eis per adiuuantem gratiam operatur; magnificauit, id est magnificam et mirabilem fecit. Ita uidelicet ut cum ex timore obedissent prius, nunc ex solo seruiant et obediant amore. Istud tunc  quod initio huius uersus est positum causatiuum est, idem ualens ac si ideo poneretur. Positis uerbis ipsarum gentium, que de ipsorum facient magnificatione, ipsarum uerba ex nimia letitia ad Dei laudem concedunt sic: Quidam, inquam, inter gentes dicent: Magnificauit Dominus facere suum cum eis, et uerum dicent: Magnificauit 522 namque Dominus facere suum nobiscum, et ideo facit sumus letantes, et exterius in lingua, et interius in ore. Ut autem magis magisque letemur, oramus, conuerte, Domine, secundum intentionem, captiuitatem nostram in libertatem, scilicet cum iam sit conuersa, ut iam libertatis amore obediamus, intentius conuerte ut magis libertatis amore obediamus, uel conuerte secundum perseuerantiam.

 Conuerte, inquam, captiuitatem in libertatem, que sit sicut torrens in austro, id est in tempore austri. Sicut enim austro stante, qui niuem et glaciem resoluit, torrens quilibet ex ipsa niuium et glaciei resolutione crescit, et sic cum impetu fluens omnia obstantia propellit, sic et libera obedientia nostra per Spiritum sanctum crescens, qui omne uitiorum gelu dissoluit et in nobis caritatis feruorem accendit, ad Hierusalem celestem cum bonorum operum impetu tendit et omnia secularium uoluptatum impedimenta propellit. Spiritus autem sanctus auster congrue potest dici, eo quod corda, uitiorum gelu obdurata, sepius ardore caritatis accendit. Unde in Canticis: »Surge, aquilo; et ueni, auster ,« etc. Quoniam de intentione conuersionis  captiuitatis in libertatem orauerat, posset dici: Quare optas huiusmodi libertatem, que nec etiam dicenda est libertas, cum plures, in hac obedientie libertate positos, tot oporteat tribulationes pati? Ad quod sic addit: Bene hoc opto. Si enim pro huiusmodi obedientia tribulationes occurrerint, non est ab obedientia desistendum, sed eo amplius in ipsis tribulationibus sunt bone obedientie opera seminanda. Qui enim hic seminant bona opera in lacrymis, id est in tribulationibus, que lacryme dicuntur eo quod tribulationum cause sunt, in futuro metent beatitudinis eterne remunerationem, et hoc cum exsultatione, a similitudine ruricolarum, qui cum labore seminant quod cum gaudio metunt, et ideo quoque in tribulationibus opera bona seminanda  sunt, ut cum gaudio in futuro metantur, quoniam sancti Patres, nostri predecessores, euntes hic ad mortem ibant et flebant, id est ibant ad mortem cum fletu, scilicet passione tribulationum, que per fletum accipiuntur, eo quod fletus cause sunt. Ibant, inquam, cum fletu, mittentes tamen semina sua, id est opera bona. uenientes autem ad patriam celestem, et secundum corpus et secundum animam in resurrectione, qui fuerunt in tristitia tribulationum, uenient cum exsultatione perpetua, portantes manipulos, id est habentes maximum pondus eterne glorie, quod innuitur per hoc quod dicit portantes. De magna nempe re, consueuimus dicere portare. Dictum est autem a similitudine cultoris, qui in tempore messis cum exsultatione maxima seminum  suorum manipulos portat. Unde Dominus in Euangelio dicit: »Beati qui persecutionem patiuntur propter iustitiam, quoniam ipsorum est regnum celorum .



IN PSALMUM CXXuI.

Psalmi centesimi uicesimi sexti titulus. Canticum graduum Salomonis. Quod est dicere: Psalmus iste est canticum graduum hoc, ut superius exponitur. Canticum dico commonitorium Salomonis, id est mittens nos ad Salomonem, filium Dauid, regem Isrel. Adhortatur namque nos sui euidentia, ut, postquam ad libertatem ascenderimus, ne tunc postea nos non posse ulterius cadere confidamus, et sic insolescendo cadamus; illud semper habentes  pre oculis mentis, quod si Salomon, qui tantus uir et tam sapiens et etiam propheta exstitit, in idololatriam cecidit, multo magis nos longe minores possibile est cadere. Et sic semper de casu solliciti simus, et in humilitate persistamus, illud pro certo reputantes quod semper ad casum proni sumus, sed quod stamus, Domino custodiente stamus. Hec autem cadendi sollicitudo, in humilitate octauus gradus est. Est autem in hoc psalmo uox eorumdem perfectorum, qui in superioribus gradibus agunt, ostendentium ad generandam in nobis sollicitudinem, quod sicut aliquis Dei domus nequit effici, nisi Deo edificante, nisi Deo custodiente, ita postquam edificatus est, stare nequit.

523 Nisi Dominus custodierit, etc. uersus iste  primus ad probationem sequentis premissus est. Unde palam est, consequens uersus primo loco sic exponendus est: Dicunt perfecti, qui hic agunt, auditoribus: O uos fideles, quorum iam captiuitas in libertatem conuersa est, semper de casu solliciti estote, illud reputantes, quod, per uestri custodiam, impotentes estis ad standum. Nisi enim Dominus per gratiam custodierit ciuitatem, id est unumquemque perfectum fidelem, qui Dei ciuitas dicitur, eo quod abundat multiplici copia uirtutum, sicut ciuitas frequentia ciuium: frustra, id est inutiliter, uigilat, id est uigili ratione nititur, qui custodit eam, id est quicunque putat eam a casu custodire, siue sit aliquis prelatus, ad quem pertinet inuigilare custodie subditorum, siue sit ipsa eadem ciuitas. Inde uero  certum est quia, nisi Domino custodiente non potest ciuitas custodiri, quoniam imprimis nisi Dominus edificauerit domum, id est nisi Dominus per fidem et peccatorum remissionem et uirtutes edificauerit unumquemque fidelem domum, in qua ipse spiritaliter inhabitaret, in uanum laborauerunt predicatores predicando, qui adhuc iugiter edificant eam, iam in magna parte edificatam. Et etiam ipsi met qui domus sunt, nunc in uanum laborauerunt bono operi uacando, qui se adhuc iugiter per liberum arbitrium et opus bonum Deo domum edificant. Quod est dicere: Non potuit domus edificari nisi Domino edificante.

Quoniam igitur, o auditores, licet ciuitas sitis, adeo tamen debiles estis ut non possitis stare nisi  Domino custodiente , uanum est uobis ante lucem, id est ante aliam uitam, que dicitur lux per antonomasiam eo quod in ea perfecta erit illuminatio, surgere in confidentiam non cadendi. De sollicitudine cadendi in qua debetis hic semper humiliari; sed postquam sederitis, id est postquam in hac uita finietur sessio uestra, id est humiliatio uestra: humiliati enim estis hic mortalitate et passibilitate, que adhuc sunt pena peccati, post finem, inquam, sessionis, postquam ad exaltationem immortalitatis et impassibilitatis uenietis, tunc tandem surgite de sollicitudine ad confidentiam. Tunc enim dono gratie diuine sic confirmabimini ut ulterius cadere non possitis. Sessio pro  humiliatione ponitur, eo quod sedentes humiles et imi sunt corpore, quantum ad corporis habitudinem. uos, inquam, postquam sederitis, surgite, qui hic manducatis panem doloris, id est qui hic reficimini dolore iugiter ut pane, scilicet quibus iucunda refectio est dolere hic de peccatis iugiter, sicut panis iucunda refectio est et assidua. Unde Dominus: »Beati qui nunc fletis, quia ridebitis .« Determinat autem quando surgent, sic: Surgite, inquam, postquam sederitis. Tunc autem illud erit quod surgetis, cum Dominus dederit omnibus dilectis suis somnum, id est requiem eternam, que per somnum accipitur, eo quod homines in tempore somni quiescunt. Ne uero requies illa nimis uideretur esse differenda, ad consolationem exspectantium  addit sic: Dabit, inquam, dilectis suis somnum, id est requiem. Que requies non diu differetur, sed ecce post breue tempus dabitur hereditas Domini, id est indilate dabit Dominus perseuerantibus requiem illam hereditario iure possidendam. Unde in Apocalypsi: »Adhuc sustinete modicum tempus, donec impleatur numerus fratrum [conseruorum] uestrorum .« Illud nempe recte breue, et modicum iudicatur, quod quandoque fine claudendum est.

Determinat uero de quo Domino dicat, sic: Ecce, inquam, hereditas Domini, scilicet ecce merces filii, antonomastice, id est ecce hereditas illa que erit merces, quam Dominus Filius daturus est legitime certantibus, uel que hereditas est merces Filii,  scilicet quam ipse Filius hereditatio iure iam possidet. Determinat quoque de quo filio dicat, sic: Filii dico, fructus uentris uirginalis existentis, scilicet qui filius, de beatissime Marie uirginali uentre progrediens, ipsius uirginis et totius generis humani fructus, id est utilitas exstitit. 524 Quod sane mulier illa cognouit, que extollens uocem de turba: »Beatus, inquit, uenter qui te portauit .« Fructum quippe illud quod utile est uocare consueuimus.

Quoniam autem fideles iam in libertatem conuersos humiliauerat, dicendo: Nisi Dominus custodierit, et uanum est uobis, etc., ne uiles ideo uiderentur, eos etiam commendare intendit sic: Quamuis dixerim  uanum esse surgere ante lucem, fideles illos quorum captiuitas conuersa est iam in libertatem, tamen non idcirco uiles esse iudicentur.

Nam sicut sagitte in manu potentis, id est in manu robusti sagittarii efficaces sunt ad interficiendum; ita filii excussorum, id est fideles isti existentes filii apostolorum ualidi sunt ad perimendum malos predicatione sua, in hoc quod mali sunt. Excussores quippe apostoli congrue dicuntur, eo quod predicatione sua fideles ex ore diaboli lupi rapacissimi et a massa perditorum excusserunt, a similitudine militum strenuorum, qui, per uiolentiam, predam ab hostibus excutiunt et a similitudine messorum, qui uulgo dicuntur excussores, eo quod grana a paleis uerberibus excutiant. Non solum autem fideles  iam liberi facti, ualidi esse comprobantur, quia filii excussorum sunt, sed per hoc quoque quoniam cum ipsi sint filii excussorum, beatus uir ille et hic et in futuro, qui implebit opere desiderium suum ex ipsis, per exemplum et doctrinam acceptum, desiderium, scilicet bene operandi. Cum enim uirum hunc per eos constet esse beatum, procul dubio precipue palam est illos esse beatos. In hoc autem apparebit uir ille beatus, quia non confundetur, id est non erubescet superatus, cum disputando loquetur inimicis suis, infidelibus et hereticis, in porta, id est in manifesto. Quod sane per hanc positionem intelligitur, que est in porta, eo quod in portis ciuitatum manifesta iudicia ciues facere consueuerunt, uel sic: Cum loquetur inimicis suis disputando in porta,  id est sicut non sint inimici extra portam, sed ut sint in porta, id est in fide que porta est et ingressus ad ceteras uirtutes.



IN PSALMUM CXXuII

Titulus centesimi uicesimi septimi. Canticum graduum. Ostenso hoc, quod, nisi Dominus custodierit ciuitatem, frustra uigilat qui custodit eam, unde sollicitudo cadendi oriri debet, que octauus gradus est, de nono gradu in sequenti psalmo perfecti agunt, qui talis est, timere scilicet Dominum casto timore, id est eum diligere sic, ut timendo in uiis eius ambuletur. Qui nimirum timor ea consideratione habendus est, quod nullus stare potest, nisi Domino custodiente. Ad quem timoris gradum, perfecti qui in  hoc psalmo agunt auditores inuitant; ostendendo et hic et in futuro beatos esse illos qui timent Dominum. Notandum autem quod etsi in aliquo aliorum graduum superiorum castus timor accipi potuit, in hoc tamen differt, quoniam hic timor ille accipitur, qui ea habetur consideratione quod nullus potest stare nisi Domino custodiente.

Beati omnes, et hic et in futuro, qui timent Dominum; ac si dicat: Quandoquidem, ut in priori psalmo dictum est, nullus potest stare nisi Domino custodiente, uos, qui iam ad hoc ascendistis, ut cognoscatis nullum posse stare aliter, hac consideratione timete Dominum casto timore, id est diligite eum. Beati enim omnes et hic et in futuro qui timent Dominum, et illi, inquam, qui sic eum timent, quod  existentes in uiis eius, id est in preceptis eius que sunt uie ad uitam, ambulant, id est promouentur in ipsas uias, complendo eas perseueranter. Facit autem apostropham ad quemlibet ipsorum auditorum, ut magis eum incitet ad hunc timorem, ostendendo que utilitas in futuro et hic ex isto timore continget. Dico quod beati omnes qui timent Dominum. Et ecce quam beatitudinem in futuro et hic habebis tu quicunque, si eum timueris. uere hic beatus es iam spe, et in futuro bene tibi erit, id est beatus eris ipsa rei experientia. Beatus es, inquam, hic iam spe, et bene tibi erit 525 in futuro, quia manducabis labores manuum tuarum, id est reficieris spiritaliter laboribus manuum tuarum, id est eterna beatitudine, quam  acquires laboribus bonorum operum tuorum, a similitudine strenui laboratoris, qui, manibus in estate laborando, acquirit unde in hieme pascatur. Beatus es etiam in presenti, quoniam uxor tua, id est sensualitas tua, que subdita erit rationi, ut uxor uiro, ideoque uxor dicitur, erit abundans bonis operibus, sicut est uitis abundans racemis. Uxor, inquam, tua erit abundans, et hoc in lateribus domus tue, id est in officio laterum domus tue, in officio membrorum scilicet, que dicuntur latera corporis, quod est domus anime, eo quod exteriores partes corporis sunt, et ipsum corpus ambientes, sicut latera domus exteriora sunt domus, partes et ipsam domum ambientes. Membrorum nempe officio sensualitas opera bona fructificat, a similitudine  uitis, que in aprico laterum domus existens, magis fructifera est.

Notandum autem quod, dum rationalitati sensualitas subiicitur, utraque in quiete est; preualente uero sensualitate, utraque de quiete sua expellitur: quod premonstratum est in Adam et Eua uxore eius. Dum Adam Eue preualuit, uterque in paradiso mansit; ceterum, postea Ade Eua preualente, de paradiso expulsus est uterque. Uxor, inquam, erit abundans filiis, id est operibus bonis, et filii tui qui de uxore illa generabuntur, bona opera scilicet erunt, sicut nouelle oliuarum, id est similes nouelle oliue. Sicut enim nouella oliuarum, que parua est, paulatim in adultam oliuam excrescit, ita et bona opera, in pace concordie ecclesiastice facta, paulatim  per hanc pacem excrescent, donec ad illam pacem perfectam eterne patrie pertingere fideles faciant. Per oliuam nimirum congrue pax accipitur, eo quod oliua signum pacis sit. Filii, inquam, tui existentes in circuitu mense tue, id est in circuitu Christi, qui mensa tua est, id est refectio tua spiritalis. Quod est dicere: Illos filios tuos dico comparabiles esse nouelle oliue, qui in circuitu Christi sunt, id est ad Christum intendentes, et ad eius honorem procreati. Et est dictum a similitudine filiorum, in circuitu paterne mense existentium, ut inde alantur. Dixi quod ille qui timet Dominum labores manuum suarum in futuro manducabit, et hic uxor eius erit abundans sicut uitis, et filii eius  sicut nouella oliuarum. Ecce igitur sic, sicut in presenti ostensum est, benedicetur, id est beatificabitur homo ille qui timet Dominum casto timore. Quare, o tu quicunque auditor, time Dominum. Quod si feceris, benedicat tibi Dominus, id est exaltet te beatitudine. Et hoc contingat ex Sion, id est ex hoc quod tu eris Sion, speculans futura, non attendens presentia. Et hoc quidem modo benedicat te, quod hic uideas uisu mentis omnibus diebus uite tue bona Hierusalem celestis, id est bona similia bonis Hierusalem, ut uidelicet a uitiis quiescas, Dei dilectione exardescas, ad similitudinem ciuium Hierusalem, etsi non adeo perfecte. Unde Prosper: Est in hac uita multis requies data sanctis. uideas hic, inquam, bona Hierusalem. Et in futuro uideas ipsa rei experientia  filios filiorum tuorum, id est filios generandos a filiis tuis, scilicet remunerationem bonorum eternorum, que dicuntur filii filiorum, id est operum bonorum, eo quod ab ipsis procedent, ut filii a patribus. Exponit autem, quid dicat filios filiorum, sic: uidebis, inquam, filios filiorum, scilicet pacem eternam dandam super Isrel, id est dandam a superiori dispositione Dei, illis qui hic sunt Isrel; quam pluraliter uoco filios, cum sit una propter plures eam participaturos.



IN PSALMUM CXXuIII.

Titulus centesimi uicesimi octaui. Canticum graduum. Postquam ad timorem, qui nonus gradus est, auditores perfecti inuitauerunt, quia timor iste otiosus esse non potest, sed timorem hunc bona  operatio comitatur; que quidem beata merces est 526 huius timoris, que a Domino, ut in precedenti psalmo ostensum est, timentibus multiplicatur, et pro hac sane bona operatione et timore, sepius ab infidelibus aut a falsis fidelibus tribulationes corporis suboriuntur: adhortantur perfecti in hoc psalmo agentes auditores ad constantiam insuperabilem, ne deficiant in his tribulationibus; que constantia quidem decimus gradus est, sed usque adeo in timore casto et opere bono constantes sint ut exemplo ipsorum perfectorum ueraciter dicere possint:

Sepe expugnauerunt me, etc., ac si dicant: Adhortati sumus fideles quosque ad timorem, et ad  ambulandum bene operando in uiis Domini. Ceterum, quoniam huius rei occasione tribulationum impugnationes a peccatoribus orientur, adhortamur quoque fidelem quemque, qui, postquam ad hoc timoris et bone operationis ascenderit, Isrel fit, ne in istis impugnationibus deficiat; sed adeo constans sit quod nunc, id est statim indilate ueraciter ad Dei laudem et gratiarum actionem dicat, postquam superari non poterit: Sepe expugnauerunt, id est impugnauerunt me. Non ponit autem qui sint impugnatores; constat enim bonos non a bonis, sed a malis solummodo impugnari. Impugnauerunt, inquam, me. Et hoc contigit a iuuentute mea, id est ideo me impugnauerunt quia ueterem hominem cum actibus suis exueram, et nouum hominem, qui  secundum Deum creatus est cum actibus eius induendo, per ipsius noui hominis timorem et bonam operationem iuuenis factus fueram. uel a iuuentute, id est a tempore iuuentutis, scilicet a tempore fortitudinis mee adepte per timorem et ceteros gradus superiores, que per iuuentutem accipitur, eo quod in iuuenibus inest fortitudo precipua. Facit autem apostropham ex gratulatione nimia, et ut addat sic: Sepe, inquam, expugnauerunt me a iuuentute mea; et ideo sepe, etenim non potuerunt mihi imprimis preualere. Hoc autem totum est ac si diceret: Sepe impugnauerunt me a iuuentute mea, et nullo modo potuerunt mihi preualere. Exponit autem qui impugnauerunt et quomodo impugnauerunt, et quid per impugnationem effecerunt, sic:  Impugnauerunt, inquam, et hoc modo quidem uidelicet, supra dorsum meum fabricauerunt peccatores, antonomastice. Per dorsum datur intelligi, quoniam et super cetera membra fabricauerunt. Cum ponit supra dorsum fabricauerunt, denotat uehementiam flagellationum; quod ita, scilicet iugiter et uehementer eius flagellationi uacauerunt, sicut fabricatores qui uehementer et assidue incudem malleis in fabricatione contendunt. Denotat quoque, per dorsum, quod pars est corporis, quod eum solum in corpore impugnauerunt, et quia aliquid in ipsa impugnatione effecerunt, a similitudine fabricantium, qui aliquid fabricando efficiunt.

Ostendit ergo quid per impugnationem effecerunt, addendo sic: Fabricauerunt, inquam, supra dorsum  meum, et fabricando prolongauerunt iniquitatem suam, scilicet cum eorum iniquitas magna esset, quando solam habebant impugnandi uoluntatem, cum iam flagellando supra dorsum meum fabricauerunt, tunc iniquitatem suam prolongauerunt, id est maiorem fecerunt. Peius enim est male facere quam tantum male uelle. Est autem positum a similitudine ferri, uel cuiuslibet eris, quod fabricando prolongatur et extenditur. Cum dicit iniquitatem persecutorum prolongatam, ex opposito docet sui ipsius patientis iustitiam per eamdem fabricationem prolongatam. Quoniam ergo fabricauerunt et prolongauerunt, Dominus qui, cum sit Dominus omnipotens est et iustus, et ideo iustitiam facere debet, in futuro concidet ceruices peccatorum, id est concidet et  in eternum destruet ipsos peccatores propter ceruices, id est propter ceruicositates eorum, scilicet propter superbias que per ceruices intelliguntur, eo quod in ceruicum eleuatione denotantur. Ne uero peccatores concidantur, confundantur bona erubescentia de superba 527 actione sua, et sic conuertatur retrorsum post nos, ut imitatores nostri fiant omnes illi peccatores qui oderunt Sion, id est qui non ex merito, sed ex odio persecuti sunt nos existentes Sion. Quia si conuerti noluerint, concedo de eis quod iustum est, scilicet fiant iusto iudicio Dei aridi ab omni uirtute ante quam de hac uita euellantur. Et non quoquo modo, sed sicut fenum tectorum, quod priusquam ab aliquo  euellatur, ex toto aruit per se, utpote nullum habens terre fundamentum. Sic et ipsi uero, fundamento Christo carentes, etiam in uita degentes interius exarescant. Per hoc autem eos ab iniquitate eorum deterret. Cum dicit priusquam euellatur, innuit peccatores de hac uita non uolentes migrare, sicut iustos, sed euellendos esse, id est ui quadam extrahendos esse et inuitos.

Fiant, inquam, sicut fenum tectorum. De quo feno, quia inutile est, non implebit manum suam qui metet, id est messor messium spicas et alia fena utilia colligens, non colliget ex hoc feno aliquantulum ut inde manum impleat. Et non implebit ex eo sinum suum ille qui manipulos alterius utilis feni uel messium colliget, id est non colliget inde  multum, ut sinum suum ex eo possit implere, sicut ex bono feno, uel ex messe aliquando tantum colliget, ut inde manum impleat, aliquando tantum ut impleat sinum. Quod est dicere: Adeo est inutile fenum illud tectorum quod nullus ex eo curabit parum colligere, ut inde impleat manum, uel multum colligere ut impleat inde sinum. Similiter etiam de peccatoribus continget. Cum enim angeli qui ad metendum fideles dispositi sunt, quosdam sic colligunt de hac uita, ut parum quid, minus perfectos, scilicet a similitudine metentis aliquid parum de feno, uel de messe, ut inde manum impleat; quosdam uero sic colligunt, ut magnum quid perfectos scilicet a similitudine multum de feno, uel de messe metensis, ut inde sinum impleat; peccatores neque  colligent, ut paruum neque ut magnum. Et ideo non colligentur, quia illi qui preteribant, predicatores, scilicet qui erant hanc uitam pretereuntes et contemnentes, tondendo ad patriam, non eius uoluptatibus adherentes, non dixerunt illis peccatoribus, benedictio Domini, id est exaltatio in fide et uirtutibus a Deo data, sit super uos.

Notandum quod et uoce et affectione de omnibus, tam bonis quam impiis, dixerunt, ut super omnes benedictio Dei esset. Aliter enim perfecti non essent, cum Dominus dicat: »Orate pro persequentibus et calumniantibus uos .« Ceterum cum dixit: Non dixerunt: Benedictio Domini super uos, compendiosa positio est, ac si diceret:  Non dixerunt, id est dicto predicationis sue non effecerunt, ut ueraciter dicere possent benedictio Domini in fide et uirtutibus facta est super uos, o peccatores. Quod est dicere: Per dicta predicationis sue non potuerunt eos ad hoc bonitatis adducere ut digni essent diuina benedictione. Exponit autem quomodo eis non benedixerunt, sic: Dico: Non dixerunt: Benedictio Domini super uos, scilicet non dixerunt: Benediximus uobis positis in nomine Domini, id est dicto predicationis sue in eis induratis non effecerunt hoc, ut ueraciter dicere possent, nos benediximus uobis, id est exaltauimus uos, scilicet fuimus causa quare exaltaremini uos, ponendo uos per predicationem nostram in nomine Domini, id est honore Domini, scilicet hoc in uobis  efficientes predicando, ut honori Domini uacaretis. Quod est dicere: Non potuerunt eos ad hoc predicatione sua predicatores adducere ut Deum bene uiuendo honorarent, et sic ab eo benedicerentur.



IN PSALMUM CXXIX.

Titulus centesimi uicesimi noni. Canticum graduum. Ostenso decimo gradu, constantia scilicet que habenda est in tribulatione, de undecimo perfecti in sequenti psalmo agunt, scilicet de clamore intenso, qui habendus est ad Deum ab his qui in profundis tribulationum sunt, ne Dominus patiatur eos deficere, obseruando iniquitates eorum. Qui quidem deficerent, si 528 Deus uellet iniquitates eorum obseruare ad ulciscendum. Nullus  enim adeo sanctus in quo nichil iniquitatis inueniri possit. Ut igitur perfecti, in hoc psalmo agentes, his qui pro Domini timore et obedientia in tribulatione sunt positi exemplum tribuant clamandi sic ad Dominum ne deficiant, ostendunt se sic ad Dominum clamasse, reputando quod si Dominus uellet iniquitates obseruare, nullus posset constantiam habere. Ostendunt quoque se in Domino sperasse non ex meritis eorum, sed ex eo quod ipse propitius est ut alios instruant exemplo suo, omnem spem suam non in meritis suis, sed in misericordia Domini ponere.

De profundis, etc., ac si dicat: Qui iam ad constantiam in tribulationibus deuenerunt, ne a constantia sua occasione ipsarum tribulationum deficiant, de profunditate ipsarum tribulationum ad  Dominum clament, et exemplo meo hoc faciant. Ego namque in profundis tribulationum positus, a similitudine illius qui in profundis fluctuum positus clamat ad eos qui supra littus sunt, ut ei succurant. De ipsis profundis tribulationum clamaui, id est clamore intenso egi, dicens etiam ore, o Domine, exaudi uocem meam. Exaudi, inquam, et non remisse, sed, sicut ego cum intenso clamore oraui, ita quoque fiant aures tue intendentes, id est potentia misericordie tue per quam orantes te misericorditer audis, fiat intendens in uocem deprecationis mee, id est fiat intense audiens uocem meam qua te deprecor sic, scilicet fiat intendens, ut quod intense oro intense compleas, ut me uidelicet illesum  in profundis tribulationum custodias; uel in uocem deprecationis mee, id est in uocem procedentem ex deprecatione intensi clamoris interioris. Notandum quia, quod ponit apostrophatice ad Deum, de profundis clamaui ad te, Domine, hoc facit ad gratiarum actiones, ex eo quod ipsum clamantem fecit. Et per hoc instruit auditores, ut cum fient clamantes, ex hoc ipso quod clamantes erunt, Deo referant grates.

Fiant, inquam, aures tue intendentes. Ne uero fiant non intendentes, non obserues iniquitates meas, id est non habeas eas in memoria sicut punire disponas, et sic me deficere a constantia mea permittas. Si enim iniquitates et meas et ceterorum obseruaueris, ut eas ulciscaris, Domine, quis subtinebit  te, Domine? id est quis sustinendo pro te tribulationes, te remuneratorem exspectabit? Nullus. Ac si dicat: Noli meas iniquitates obseruare, ut pro eis me deficere permittas. Nam si meas obseruaueris, constat a simili, quod et ceterorum obseruabis, et sic nullus ulterius erit pro te indeficienter patiens, et inde te remuneratorem exspectans. Quamuis autem dicam: quis substinebit, tamen ego sustinui te, Domine, id est sustinendo pro te tribulationes. Inde te remuneratorem exspectaui, et non ex meritis meis, sed inde, Quia propitiatio est apud te, id est in tui natura scilicet, quia ex natura tibi contingit ut nobis propitieris, et etiam exspectaui te remuneratorem propter legem tuam, id est propter conditionalem constitutionem tuam, a me completam.  Constituisti nempe: »Dimittite debitoribus et dimittetur uobis ,« quod, prout potui, compleui. uel uniuersaliter propter legem tuam, id est propter omnia legis tue precepta, inquantum potui a me completa. Ut autem auditores instruat Dominum sustinere, facit ad eos apostropham, dicens se Dominum sustinuisse, sic: Dixi, o auditores, quod sustinui Dominum, et uerum dico, sustinuit enim anima mea eum in uerbo eius, in est in consideratione uerbi eius, scilicet quia promisit se remuneraturum sustinentes se, ideo anima mea sustinendo pro eo tribulationes, ipsum remuneratorem exspectauit. Et non solum in consideratione promissionis eius sperauit anima mea eum remuneratorem, sed etiam sperauit anima mea in Domino, id est in considetione  Domini, scilicet quia consideraui eum Dominum omnium esse, spem habui quod me posset remunerare. Sperauit, inquam, anima 529 mea in Domino, incipiens sperare a matutina custodia, id est ab illo tempore ex quo ego ueniens ad mane, id est ad claritatem fidei, custodire me a uitiis incepi, et speraturus in Domino sum perseueranter usque ad noctem, id est usque ad finem huius uite. Et quia ego speraui et semper speraturus sum, exemplo mei speret in Domino quicunque est Isrel. Et non speret ex meritis suis, sed ex gratuita misericordia Domini. Quia misericordia est apud Dominum, id est in natura Domini, scilicet naturale est ei ut sperantium in se misereatur. Et ideo etiam speret, quia apud eum fuit copiosa redemptio,  id est quia morte sua redimet omnes in se speraturos tam gentiles quam Iudeos. uel copiosa redemptio, quantum ad uitia. Redemit enim nos non solum a peccatis originalibus, sed ab actualibus. Et ideo adhuc sperate, quoniam ipse redimet Isrel, id est in fine uite saluabit unumquemque existentem Isrel, ex omnibus iniquitatibus eius, scilicet cum post remissionem peccatorum in baptismo unusquisque existens Isrel, multas admittat iniquitates. »In multis enim, ut apostolus Iacobus testatur, offendimus omnes ,« ipse redemptione mortis sue saluabit ipsum, Isrel penitentem ab illis iniquitatibus in exitu uite sue, ne pro illis pereat.



IN PSALMUM CXXX.


Titulus centesimi tricesimi. Canticum graduum. Undecimo gradu pertractato, scilicet clamore in tribulatione corporis, ne fiat ibi defectus duodecimum gradum in sequenti psalmo perfecti in ipso agentes ad instructionem auditorum ostendunt, apostrophatice ad Deum gratiarum actionem agendo, ostendendo scilicet se semper in humilitate persistere que duodecimus gradus est, ut ea mirabilia superiorum graduum ad que iam ascenderunt, non sibi sed Domino ascribant.

Domine, non est exaltatum, etc.; ac si dicat: Cum quicunque ad hos superiores gradus ascenderint, non est eis inde superbiendum, sed est tunc eis in his humilitas habenda, ut hec non ex se, sed ex  Domino esse iudicent. Quod quidem est gradum duodecimum ascendere. Hanc autem humilitatem ad exemplum mei habeant. Cum enim iam hos superiores gradus ascenderim, o Domine, non est inde exaltatum cor meum in superbiam, neque oculi mei exteriores elati sunt superbe, id est non apparuit inde superbia aliqua in elatione oculorum meorum. Aliquando quippe superbia in corde latet, ut non appareat exterius, aliquando quidem in oculorum elatione denotatur. Quoniam indeterminate posuerat non est exaltatum cor meum, in quo non sit exaltatum determinat sic: Non est, inquam, exaltatum cor meum, et non solum remoueo illud fuisse exaltatum in paruis rebus, sed etiam neque ambulaui in magnis, neque in mirabilibus super me existentibus,  scilicet ego positus in magnis et mirabilibus gradibus superioribus qui non sunt ex me, sed super me, id est ex dono Dei qui est superior me non ambulaui, id est non promoui me superbe in illa magna et mirabilia, ut ex me ea esse reputarem. Quod est dicere: Non superbiui contuitu illorum magnorum et mirabilium. Non solum autem non ambulaui in magnis et in mirabilibus, sed et humiliter sensi ea ex te esse. Et si ego non humiliter sentiebam, sed ex contrario exaltaui animam meam, id est superbiui in anima mea, ista reputando ex me esse; sicut puer qui adhuc incumbens super matrem suam ab ea lactatur, si fuerit ablactatus, id est a lacte separatus, perit, per se nempe nondum uiuere potest, ita digne retributio pereundi ueniat in  animam meam, id est ita pereat anima mea. Idcirco uero sic sub hac conditione se deuouet perditioni ut auditores a superbia retrahat, docens in se eos perituros esse nisi humiliter senserint.

Dixi quod non est exaltatum cor meum, contuitu superiorum magnorum, sed humiliter sensi. Ergo exemplo mei quicunque est Isrel non superbe in se confidat, sed speret humiliter quicunque est Isrel omnia 530 magna esse in Domino, id est in dono Domini, non in meritis suis. Speret, inquam, incipiens ex hoc nunc, id est instanti presenti tempore, et perseuerans in spe usque in seculum futurum; uel sic: Non est, inquam, exaltatum cor meum, uel non ambulaui, id est non promoui me superbe  in magnis, neque in mirabilibus, id est in consideratione magnorum et mirabilium, extendendo me super me, ut me scilicet maiorem facerem quam essem. Unde Dominus: »Cum feceritis omnia que precepta sunt uobis, dicite: Serui inutiles sumus .« Quocirca, quicunque Isrel existens, exemplo mei non superbiat, sed humiliter sentiat, et sic speret Isrel remunerationem in Domino, id est in consideratione Domini: considerando scilicet eum esse Dominum et potentem ad remunerandum. Alioquin autem remuneratio speranda non esset. Speret, inquam, Isrel in Domino, incipiens ex hoc nunc, et perseuerans usque in seculum futurum. Hoc ut superius exponitur.



IN PSALMUM CXXXI.


Titulus centesimi tricesimi primi. Canticum graduum. Postquam de humilitate habenda in magnis et mirabilibus actum est, que duodecimus gradus est, agunt etiam perfecti de gradu tertio decimo in psalmo sequenti, qui gradus nichil aliud est quam hoc quod iam ad hoc dignitatis ascenderunt, ut iam disponant uiuere ad conformitatem apostolorum, in unum habitando, et omnia communia babendo. Et quoniam hoc suis meritis assequi nequeant, orant quatenus hoc meritis Christi, sui capitis, assequantur, qui mansuetus fuit, et in omnibus ut firmiter promisit obediens Patri. Hoc autem ea fiducia se dicunt orare quia Dominus Pater  iurauit Dauid Christo, quia de fructu uentris eius ponet super sedem suam, et quia elegit Dominus Sion, dicens: Hec requies mea, etc. Totum autem hoc uoco hic gradum, et quod ad conformitatem apostolorum uiuere disponunt, et quod hoc orant adipisci merito mansuetudinis Dauid Christi. De hac ergo dispositione et oratione ea intentione agunt ut auditores sui exemplo inuitent ad hunc gradum dispositionis et orationis ascendendum.

Memento, Domine, Dauid, etc., ac si dicat. O auditores, postquam iam superiores gradus ascenderitis, ad hunc etiam ascendere laborate, ut ad conformitatem apostolorum uiuere disponatis, et de hoc adipiscendo merito mansuetudinis Christi ueri Dauid oretis. Inde uero, me uobis exemplum habetote.  Ego namque postquam ad conformitatem apostolorum uiuere disposui, de hac adipiscenda sic Dominum Patrem oraui, ut mihi quod disposui concedas, quoniam ad hoc adipiscendum merita mea non sufficiunt: Memento, Domine Pater, Dauid Christi capitis mei, manu fortis, qui uiriliter egit in obedientia sua; ut eius uirilitatis et fortitudinis meritum in me remuneres, concedendo mihi per eum quod disposui et unde oro. Et memento omnis mansuetudinis eius, scilicet quod in omnibus fuit mansuetus et patiens, nulli malum pro malo retribuens, nunquam iugum preceptorum Domini detrectans, eiusque mansuetudinis meritum in me remunera, concedendo quod disposui et unde  oro; uel sic potest uersus iste legi, ut non accipiamus Dauid, quantum ad nominis interpretationem, sic: Memento, Domine, Dauid, Christi, ut pro eius amore, cuius membrum sum, adipiscar quod disposui. Et memento omnis mansuetudinis eius, id est in memoria habe omnem obedientiam eius, cum mansuetudine completam ut eius mansuetudinis merito adipisci me permittas, quod disposui et unde oro. De hac mansuetudine dicit Isaias: »Sicut ouis ad occisionem ductus est, et non aperuit os suum .« Memento, inquam, mansuetudinis, id est mansuete obedientie eius complete; sicut iurauit Domino Patri, sicut uotum uouit Deo Iacob, id est Domino Patri qui Deus est Iacob, id est uirilium luctatorum, cui ipsum obedire decebat,  cum ipse pre ceteris esset Iacob. 531 Non dicit iurauit et uotum uouit; quod ipse iuramentum et uotum fecerit, sed per hec duo innuit, quoniam hanc mansuetam obedientiam esse complendam firmiter apud se disposuit. His enim duobus modis, uoto, scilicet aut iuramento, solent firmiter res future disponi. Cum Dominum Patrem Deum Iacob dicit, per hoc auditores inuitat ut Iacob studeant effici.

Iurauit, inquam, et uotum uouit, id est firmiter secum disposuit, ita dicens: Si introlero in tabernaculum, id est in habitaculum domus me, et si ingressus tabernaculum ascendero in lectum strati mei, id est in lectum constratum culcitris uel aliis pannis. Lectum quippe dicimus ipsum instrumentum; stratum  uero, pannos et culcitras que supra ponuntur. Et postquam lectum strati ascendero, si dedero somnum oculis meis, et etiam quod minus est, si dedero dormitationem, id est breuissimum somnum palpebris meis, ut aliquantulum permittam claudi somno palpebras oculorum meorum, et si, etiam quod multo minus est, dedero requiem somni temporibus meis; prius enim tempora somno aggrauantur quam palpebre dormitando claudantur. Si hec, inquam, superiora dona quietis admisero, donec compleam quod mihi iniunctum est, scilicet donec per mortem meam et predicatores meos inueniam locum Domino Patri, id est donec inueniam tales qui sint locus, id est spiritalis habitatio Domini Patris, quos inhabitet  per adiutricem gratiam, et talem locum inueniam qui sit tabernaculum Deo Iacob, id est qui sit bona uita militans Deo Patri, cui militandum est, cum ipse sit Deus Iacob, id est fortium luctatorum; tunc indignus sum ego remuneratione. Hec autem omnia ad solam similitudinem dicuntur. Est autem equipollens ac si sic breuiter esset positum: Sicut bonus miles, donec peracto proposito militie sue non intrat tabernaculum domus sue ad hoc ut lectum suum ascendens, satisfaciat sibi diu per somnum quiescendo, aut saltem parum quiescat dormitando, uel pauxillum requiem temporibus dando, ita nec ego multum parumue quiescam, id est cessabo, donec propositum iniuncte obedientie mee compleuero, scilicet ut per mortem meam et per doctrinam  predicatorum meorum, tales et ex Iudeis et ex gentibus Domino acquiram quos spiritaliter inhabitet, et qui sint ei bona uita sua militantes. uerbis his Christi ad auctoritatis pondus interpositis, perfecti rursus in persona sua ipsorum agentes eum complesse iam quod disposuit confirmant sic:

Dico quod iurauit et uotum uouit Domino, dicens quod inueniret locum, id est sedem Domino, Ecclesiam scilicet. Et ecce manifestum est ipsum iam sedem Domino acquisisse. Nam audiuimus eam sedem, id est Ecclesiam iam esse in Ephrata, id est in Iudaico populo, qui per Ephrata conuenienter accipitur. Ephrata namque locus est in Iudea, qui et Bethleem dicitur. Interpretatur quoque Ephrata speculum. Iudaicus ergo populus congrue per Ephrata  designatur, eo quod speculans fuerit, scilicet omnia carnalia faciens per speculum et in enigmate, cum omnia fecerit cum obscura significatione. Cum dicit audiuimus eam in Ephrata, istud eam relatum est ad locum quod superius positum est, ubi dixerat, locum Domino, tabernaculum Deo Iacob. Quod certe non est inconueniens, et si locum sit masculinum, eam uero femininum. Non enim relatiuum est secundum genus, sed secundum ipsius uocis significationem. Idem enim est cum ponit locum, ac si poneret sedem, iuxta quam equipollentiam relatiua uox est eam ad locum. Dico quod audiuimus eam in Ephrata. Et non solum audiuimus eam in Ephrata, sed et inuenimus eam, sedem Domini, Ecclesiam esse in campis silue, id est in campis factis ex  silua, scilicet in populis gentium, qui, cum prius inculti essent, ut silua, ex incultis facti sunt culti, ad modum camporum. Hoc autem totum est ac si taliter esset positum: Iam audiuimus Ecclesiam esse et in gentibus et in Iudeis. Quoniam uero superius orauerat, dicens: Memento, Domine Dauid, et non ostenderat dispositionem 532 suam, pro qua orauerat, eam ostendit cum addit: Introibimus, etc. Quod sic adaptatur: Dico: Memento, Domine, Dauid, et omnis mansuetudinis eius, ut ipsius scilicet mansuetudinis merito nobis hoc adipisci concedas quod disposuimus. Nos etenim hoc disposuimus quod introibimus per obedientiam in tabernaculum, id est in militiam eius Dauid. Exponunt  autem quomodo introibunt, sic: Hoc modo scilicet introibimus, id est uenerabimur eum corde, ore et opere permanentes in loco illo, id est in statu illo uiuendi in quo steterunt, id est in quo perseueranter uixerunt pedes eius, id est apostoli et ceteri discipuli eius, qui pedes eius dicuntur, eo quod eum in notitiam hominum portauerunt. Quod est dicere: Sicut pedes eius militauerunt ei in unitatem fidei et concordie, tendendo, et cohabitando et omnia communia habendo, ut pote quibus »erat cor unum et anima una ,« sic et nos ei militare disposuimus, in unum cohabitando et omnia communia habendo. Ut autem introire possimus in tabernaculum illius, et adorare in loco ubi steterunt pedes eius, surge, Domine, Pater, id est sublimis et  potens appare eundo in requiem tuam, scilicet per hoc manifesta potentiam tuam, ut uenias non localiter, sed secundum inoperantem gratiam in nos quos aduentu tuo facies requiem tuam, id est adeo sanctos facies ut in nobis quiescas, id est delecteris, sicut aliquis in quiete delectatur.

Tu, inquam, surge, et, per tuum surgere, surgat etiam arca sanctificationis tue, id est sublimetur arca tua, quam sanctificasti per mortem et resurrectionem tuam, et peccatorum remissionem, et nos uidelicet sublimemur, qui sumus Ecclesia tua dicti arca tua, eo quod prefigurata fuit Ecclesia per arcam Domini. Sicut enim in arca figuraliter manna continebatur, quod spiriritalis cibus erat, ita in Ecclesia cibus spiritalis Dominici corporis, quod  per manna presignatum est, habetur, et etiam panis intellectus per idem manna significatus. Ibi etiam lex continebatur, et similiter hic lex utraque noua, scilicet et uetus habetur. Ibi quoque uirga Aaron fuit, hic quoque regnum est Christi, id est a Christo fidelibus datum, ut unusquisque sui ipsius rector sit. Per uirgam quippe e contiguo sceptrum, per sceptrum autem regnum accipimus, eo quod regni sit signum. Surgat, inquam, id est sublimetur Ecclesia, arca sanctificationis, nos scilicet, et hoc quidem modo sublimetur. Sacerdotes uidelicet tui induantur iustitiam, id est nos qui sumus sacrificantes nosmetipsos tibi, bene uiuendo, ideoque sacerdotes tui dicimur, induamur iustitiam, per emphasim, id est repleamur ualde et adornemur iustitia  uirtutum et bonorum operum, a similitudine corporis, quod indumento circumdatur et ornatur; que nimirum iustitie indutio prefigurata est in leuiticis sacerdotibus, qui in tempore sacrificii induebantur ephod lineo, et tunica talari et aliis insignibus. Sicut enim illis insignibus exterius apparentibus ipsi adornabantur, ita quoque et nos sacerdotes Noui Testamenti iustitia per bona opera apparente exterius adornabimur.

Non solum autem sacerdotes tui, nos scilicet, induantur iustitiam, sed iidem sacerdotes sancti tui existentes, id est a te per mortem et ueniam peccatorum sanctificati exsultent de dono innocentie, scilicet da eis innocentiam ut per hoc exsultent. Hoc autem ut iustitia induamur, et de innocentia  exsultemus, non oramus propter fiduciam meritorum nostrorum, sed propter Dauid seruum tuum, id est propter merita Christi ueri Dauid, qui, secundum humanitatem, seruus tuus fuit, in omnibus tibi deuotus et obediens, cuius membra sumus per fidem. Oramus ut des nobis iustitiam et innocentiam, et sic conformes erimus Christo in facie, id est in pulchritudine uirtutum, que per faciem accipitur, eo quod in facie exteriori pulchritudo exterior denotatur. Postquam autem faciem Christi adepti erimus, non auertas, id est a nobis per peccata auerti non permittas faciem, id est pulchritudinem illam 533 Christi tui. Facit autem ad auditores apostropham, ut ostendat orare se non ex diffidentia, et sic eos  ad hoc idem orandum impellat. Oramus, o auditores, iustitiam, et innocentiam induamur, et ut a nobis facies Christi non auertatur. Hoc itaque confidenter oramus. Dominus enim Pater iurauit Domino Dauid, Christo Filio suo, ueritatem, id est per seipsum qui ueritas est, iurauit, id est firmissime promisit ad modum iurantis, et sic iurauit, quod non frustrabitur eum, id est non decipiet eum, non complendo quod iurauit. Dico iurauit dicens: De fructu uentris tui ponam super sedem tuam, id est quosdam de filiis tuis spiritualibus, faciam in eterna beatitudine tibi in futuro conregnare, a similitudine regis, qui filium suum quem secum uult facere conregnare, super sedem suam regiam ponit. Fructum uentris filios spirituales dicit, non quod ex uenire generati sint  ab eo, sed a similitudine filiorum qui fructus uentris sunt. Cum autem ponit non fructum sed ex fructu, innuit non omnes, sed partem super sedem esse ponendam. »Non,« enim »omnis qui dicit: Domine Domine, intrabit in regnum celorum .« Omnes quidem ad fidem uenientes sunt filii, sed non omnes saluandi. uel quosdam ex fructu uentris tui ponam super sedem tuam hic, id est tecum conregnare faciam, ut seipsos bene uiuendo regant ad conformitatem tui, qui hic degens te bene rexisti. Quosdam, inquam, de fructu uentris tui, id est de filiis tuis ponam super sedem tuam. Quod tamen tali sub conditione promitto, scilicet si filii tui et filii illorum, id est imitatores eorum custodierint per completionem testamentum meum, id est promissum  meum quod mihi sub testimonio patrinorum promiserunt, et, id est, scilicet si custodierint testimonia mea, id est precepta mea, et non dico precepta ueteris Testamenti, sed hec, que docebo eos, per Dauid, filium meum, scilicet testimonia noue legis! sedebunt super sedem tuam, id est tibi conregnabunt hic bene uiuendo, et se regendo ad tui conformitatem usque in seculum futurum, id est usque ad finem huius uite. uel sedebunt super sedem tuam, in futuro, id est tibi conregnabunt in beatitudine: usque in seculum, id est in eternum. Testamentum et testimonia idem hic sunt; sed, cum dicit testamentum, innuit complenda esse precepta Domini quia promiserunt; cum uero dicit testimonia hec que docebo eos, innuit complenda esse, eo quod ipse  docet.

uerbis paterne promissionis interpositis ad ostensionem certitudinis, agunt perfecti in persona sua ostendendo hoc quod filii Dauid super sedem Dauid sedebunt, non ex eorum meritis esse, sed ex gratuita Dei electione. Hoc itaque sic dicit: Dominus Pater dicit quod filii Dauid sedebunt super sedem eius, et hoc non accidet eorum meritis, sed gratuita Domini Patris electione. Quoniam Dominus Pater elegit Sion, id est totam Ecclesiam, quam fecit esse Sion: elegit, inquam, eam sibi in habitationem, id est ad hoc ut eam inhabitet, secundum inoperantem gratiam. Unde legitur: »Quos elegit , hos et uocauit [predestinauit];«  elegit sibi, inquam, Sion dicens: Hec, scilicet Sion est requies mea, id est delectatio mea, usque in seculum seculi, id est usque in seculum futurum. Hic habitabo, id est in hac, scilicet Sion, habitabo secundum inoperantem gratiam, et hoc non ex meritis eius Sion, sed ideo solummodo, quoniam elegi eam gratis ad saluationem. Cum autem Sion elegerim, uiduam eius, id est illos ex ipsa Sion, qui ideo dicuntur uidua, quia desolati sunt a terrenis, quibus iam abrenuntiauerunt, ceu uidua est a marito iam mortuo desolata, benedicam, id est sublimabo hic, et hoc benedicens, id est in benedictione illa perseuerans; et pauperes eius, id est illos eosdem quos dixi uiduam, qui etiam spiritu pauperes, id est humiles sunt, ideoque digri benedictione et saturatione,  saturabo in anima panibus, id est multiplicibus carismatibus spiritualis intellectus, que erunt eis panes, id est dulcissime refectiones, sicut panes dulcissime refectiones sunt. Exponit autem quomodo benedicet, sic. Hoc quidem modo benedicam, id est sublimabo illos ex Sion qui uidua sunt, scilicet eosdem sacerdotes eius existentes, cum se 534 bene uiuendo hostiam laudis sacrificent: induam salutari, id est circummuniam et ornabo conformitate Saluatoris Christi, ut sint ei in sublimitate iustitie conformes, inquantum possibile est et ipsi sacerdotes sancti eius existentes, id est, sanctificati per mortem Christi et peccatorum indulgentiam, exsultabunt de exsultatione, id est de innocentia, que exsultatio dicitur eo quod exsultationis causa sit. Siue quod addit  exsultatione, ad inculcationem addit; quasi dicat: Nimis exsultabunt. Hic, inquam, sacerdotes eius induam salutari; in futuro uero illuc producam cornu Dauid, id est in illos eosdem extendam sublimitatem glorie, que iam est in Dauid filio meo, ut eamdem habeant sublimitatem, quamuis minus, et hic interim per illustrationem gratie paraui eos lucernam, id est uas lucis; lucernam, inquam, et hoc Christo meo. In quibus, scilicet ipse per doctrinam suam mundo luceret. Bene uero ponit non lucem, sed lucernam, cum ipsi non sint lux, sed uasa ipsius lucis et ministri. uas quippe lucernam dicimus. Unde de Ioanne Baptista legitur: »Non erat ille lux, sed ut testimonium perhiberet de lumine .« In eos, inquam, producam cornu  Dauid. Inimicos autem eius uidue, persecutores, scilicet induam per emphasim, confusione, id est circumdabo et in corpore et in anima, confusione perditionis eterne, sanctificatio autem mea, id est uidua a me sanctificata, super ipsum Dauid Christum in fide et conformitate fundata, et ei innitens efflorebit, id est ex flore bone operationis transiet in fructuum eterne remunerationis: a similitudine floris, qui in fructum transit. uel sic: Non solum illuc producam cornu Dauid, inimicos autem, id est sed etiam inimicos eius uidue persecutores, scilicet in parte quidem induam, id est replebo hic confusione, id est erubescentia de peccatis, et sic conuertentur. Sanctificatio autem mea, id est sanctificata  uidua mea, super ipsum Dauid fide et conformitate fundata, efflorebit, id est ex toto cum perseuerantia in bonis operibus florebit, et per hoc pertinget in futuro ad cornu Dauid.



IN PSALMUM CXXXII.

Titulus centesimi tricesimi secundi. Canticum graduum. Tertio decimo gradu in psalmo superiori ostenso, qui, scilicet fuit hoc quod disposuerunt ad conformitatem apostolorum, cohabitando in unum Deo militare, et de hoc adipiscendo orauerunt: agunt perfecti in sequenti psalmo de gradu quarto decimo, qui nichil aliud est quam hoc quod superius orauerunt, scilicet ipsum habitare fratres in unum, quod bonum esse perhibent et iucundum, ut sic auditores attrahant ad hunc gradum ascendendum.

 Ecce quam bonum, etc., ac si dicant: Qui superiores gradus iam ascendistis, ad hunc etiam ascendite, ut etiam fratres in unum habitetis, et sic Deo militetis. Inde uero nos exemplum habeatis. Ecce enim iam in euidenti est quod habitamus simul omnia communia habentes, et sic cohabitamus ut simus fratres, et non nequam fratres, sed fratres spirituales in unum fidei et concordie tendentes. Aliter enim cohabitare non prodesset; et cum iam cohabitemus, ecce in presenti et euidenti nobis est: quoniam quam bonum est, id est plusquam ualde utile est, et quam iucundum, id est plusquam ualde delectabile est, habitare simul nos fratres, in unum fidei et concordie tendentes. Hoc autem habitare si simpliciter bonum esset, appetendum esset. Quanto  magis ergo, cum bonum sit et iucundum! Ostendunt autem unde probari possit habitare istud esse bonum et iucundum, sic. Bonum est et iucundum habitare fratres in unum. Sicut unguentum, id est utpote spirituale donum, scilicet inde probatur esse bonum et iucundum, quia spirituale donum est dictum ideo unguentum, quia per ipsum habitare spiritualiter inungimur, ut simus reges nostri et sacerdotes, nosipsos Deo bona uita sacrificantes, a similitudine regum et sacerdotum, qui inunguntur in tempore ordinationis sue. Sicut unguentum dico existens in capite, id est in potestate capitis 535 Christi, scilicet quod uguentum non habetur nisi dono capitis, quod unguentum descendit a dono ipsius capitis in barbam, id est in bonos omnes fortes contra  uitia et uiriles in moribus, qui congrue per barbam accipiuntur, eo quod tunc homo fortis sit et ad uirilem etatem peruenit, cum barbatus efficietur. Exponit autem ipsam barbam per partes sic. Descendit, inquam, in barbam, scilicet in barbam Aaron, id est in uiriles et fortes Christi, id est in apostolos et discipulos, ceteros Christi primitiuos, qui antonomastice barba Christi dicuntur; cum etiam omnes boni barba eius dici possint, eo quod ipsi primitiui uiriliores et fortiores exstiterint, qui leguntur post ascensionem Domini in Hierusalem per dies plurimos cohabitasse, et cor unum et animam habuisse. Aaron summus sacerdos, et omnium sacerdotum in ueteri Testamento princeps, montanus  interpretatur: quocirca iuste per Aaron Christus accipitur, qui princeps omnium sacerdotum existens et supremus, montanus quoque fuit, id est in sublimi uirtutum monte sublimatus. Siue etiam montanus de monte, id est de supernis in mundum, ad salutem hominum a Deo Patre missus. Unde idem dicit: »uos de deorsum estis, ego de supernis sum .« Et non solum in barbam Aaron descendit, sed etiam descendit a barba Aaron in oram uestimenti eius, id est in martyres, qui, cum fuerint precipui post apostolos, dicendi sunt ora in uestimento Dei, id est superiores in Ecclesia, sicut ora superior pars est uestimenti. Ecclesia uero uestimentum Dei dicitur, eo quod ornatus eius est sicut uestimentum corporis. Notandum quod barba Aaron  et ora uestimenti partes sunt barbe quam posuit uniuersaliter, cum dixit quod descendit in barbam. Hoc autem cohabitare, quod ostenderat esse donum spiritale, ostendunt quoque gratuitum esse, sic: Diximus quod per hoc comprobatur quod cohabitare est bonum et iucundum, quoniam est sicut unguentum: et per hoc quoque quia est sicut ros, id est utpote donum gratuitum quod per rorem intelligitur, eo quod ros sine labore uel pretio uel studio hominum gratis contingit. Sicut ros, inquam, Hermon, id est exaltati luminis, scilicet, utpote donum datum gratis a Christo, qui dicitur Hermon, id est lumen exaltatum. Nam cum omnes fideles lumen dici possint, eo quod alios doctrina illuminent et exemplo, ipse lumen est super omnia illa lumina exaltatum  et sublimatum. Unde Ioannes: »Erat, inquit, lux uera, que illuminat omnem hominem, etc. .« Dico sicut ros Hermon, qui ros descendit a barba Aaron, et ab ora uestimenti in montem Sion, id est in illos omnes qui in Sion, id est in Ecclesia possunt dici montes pro sublimitate uite sue, ut confessores, et si alii aliqui sunt in Ecclesia perfecti. Non enim omnibus Ecclesie filiis gradus iste cohabitandi competit. Congruit autem regularibus, et canonicis, et cenobitis. Interpretatur autem Hermon non solum exaltatum lumen, sed etiam anathema. Iuxta quam interpretationem hoc sic legitur.

Dico sicut ros gratuitum, id est donum, ros, inquam, datus Hermon, id est Ecclesie de Iudaico  populo primitiue, qui sane populus anathema per emphasim dicitur, uel quia Christum anathematizauerit, dicens eum seductorem et demone plenum: uel quia ipsum anathematizauit, id est malis actibus suis a Deo diuisit. Anathema quippe diuisum dicitur. Per hoc ergo quod donum istud fuit Hermon datum gratuitum fuisse comprobatur. Et qui ros ab Hermon descendit in motem Sion, id est in illos ex gentibus, quicunque sunt montes in Sion, id est sublimes sanctitate in Ecclesia. Comprobant autem adhuc quia habitare in unum bonum est et iucundum, sic: uere habitare in unum bonum est et iucundum. Quoniam illic, id est in illa habitatione mandauit Dominus benedictionem fratribus persistentibus, in  illa habitatione legauit Dominus, sublimitatem scilicet dedit eis propter hanc cohabitationem sublimitatem, in uirtutibus et bonis operibus, et mandauit, id est legabit eis uitam in futuro duraturam usque in seculum, id est eternum.



536 IN PSALMUM CXXXIII.

Psalmi centesimi tricesimi tertii titulus. Canticum graduum. Postquam de gradu quarto decimo perfecti ad auditorum instructionem egerunt, de ultimo, quintodecimo scilicet agunt, qui nichil aliud est, quam postquam hos gradus ascenderint, hos omnes non sibi, sed Domino ascribere, et omnia bona opera respectu celestis patrie facere, et sic Deum benedicere. Ad hunc autem gradum perfecti hic agentes, auditores ascendere inuitant, sic:

 Ecce nunc, etc., ac si dicant: uos omnes serui Domini, qui iam habitare in unum bonum et iucundum esse dicitis; ecce nunc, id est in presenti nunc benedicite Dominum, scilicet indilate in presenti tempore exaltate Dominum bona uita uestra, in supradictis gradibus perseuerando, uel superiores gradus quos iam ascendistis, ipsi ascribendo, et omnia opera uestra bona respectu patrie celestis agendo. Notandum quod, cum ponit ecce nunc, istud ecce positum esse ad determinandum nunc, quia nunc non solum modo presentis temporis est signum, sed etiam proximi preteriti et proximi futuri. Unde usualiter dicimus nunc uenit et nunc ueniam. Quia dixerat: Omnes serui Domini, benedicite Dominum, cum quidam nequam serui sint, de quibus  seruis dicant, determinant addendo sic: uos, inquam, serui, qui in domo Domini, id est in Ecclesia statis, id est perseueratis per fidem: sic tamen ut stetis in atriis domus Dei nostri, id est in amplitudine dilectionis, quam perfecti domus Dei, id est Ecclesie, habent erga Deum et proximum: et in amplitudine ceterarum uirtutum, que per atria denotantur, eo quod ampla sint. Benedicite, inquam, Dominum omnes serui Domini, et uos existentes in noctibus, id est in his diebus transitoriis qui ad alterius uite respectum noctes dicuntur propter frequentiam persecutionum, extollite manus uestras in sancta, celestia; scilicet non deprimite opera uestra agendo ea respectu temporalium, sed extollite, id est sublimate tendendo per ea in sancta, id est facite  ea respectu sanctorum celestium bonorum, ut ea adipiscamini: et benedicite, id est exaltate Dominum ascribendo ipsi hoc ipsum quod manus in sancta extollitis, uel quod in superioribus bonis persistitis. Quoniam autem, o quicunque auditor, ad benedicendum et manus extollendum non sufficis per te, nisi Domino benedicente, Benedicat te, id est sublimet te in uirtutibus Dominus Christus ex Sion procedens, id est ex populo Iudaico, secundum quod homo, qui secundum quod Deus fecit celum et terram, id est maiores et minores, ideoque bene dicere potest, quia Deus et homo; uel benedicat te Dominus, id est magis et magis in uirtutibus exaltet: et hoc contingat ex Sion, id est inde quia iam es  Sion, speculans futura, non attendens presentia.


Finiunt cantica Graduum.



IN PSALMUM CXXXIu.

Psalmi centesimi tricesimi quarti titulus. Alleluia. uox Prophete adhortantis omnes in humano genere fideles ad laudem Domini, quia bonus, et quia elegit Iacob et Isrel: et quia omnia quecunque uoluit fecit, que etiam multipliciter ostendit, ut auditores magis attrahat ad laudem Domini.

Laudate nomen Domini, id est laudate uoce et affectione Dominum Christum contuitu nominis eius quod est Dominus, laudate, inquam, serui Dominum. Ac si dicat: Laudare eum debetis, cum sitis eius serui, id est illius potestati subditi, et ipse Dominus omnium. uos dico laudate, qui in fide manentes statis  in domo Domini, et in atriis domus Dei nostri. Hic uersus ita, ut in psalmo superiori, exponitur. Laudate, inquam, Dominum uoce et affectione, quoniam bonus est in natura, et psallite nomini eius, id est bene operamini ad honorem eius, contuitu nominis eius quod est Dominus, quoniam nomen eius suaue est, id est suauem et mitem rem significat, non significat 537 rem asperam et odibilem sicut in secularibus dominis. Laudate, inquam, Dominum, et psallite nomini eius, et hoc eo contuitu etiam, quoniam Dominus gratuita misericordia elegit sibi Iacob in possessionem, id est illos qui adhuc in actiua uita degentes contra uitia sunt uiriliter luctantes; et Isrel, id est illos qui iam in contemplatiua uita positi sunt Deum uidentes, elegit sibi in possessionem, ut  uidelicet eos per inhabitantem gratiam possideat, dirigendo de bono in melius. Dico laudate et psallite, et ideo uos sic adhortor: quia ego qui propheta sum, cuius auctoritati credendum est, cognoui a magistra ueritate, mihi interius presidente, quod Dominus magnus est in potentia, et sic magnus quod ipse Deus noster existens, qui tanto ante tempore existimus, non recens Deus, scilicet magnus est pre omnibus diis, id est super omnes sanctos ab eo deificatos, qui tamen ualde magni sunt ut Moyses et Abraham, et ceteri qui dii facti sunt per gratiam. Ipse quippe Deus est per naturam, ideoque maior. Cum dicit Deus noster, ponit hoc ad Iudeos incredulos deuincendum, qui eum Deum esse denegauerunt. Inde uero magnus ostenditur, quia omnia quecunque uoluit  Dominus, id est sola uoluntate fecit, et omnia quecunque uoluit ut nichil exciperetur. uoluntas enim eius, facere est. Fecit, inquam, omnia quecunque uoluit: in celo scilicet et in terra, id est et in maioribus fidelibus et in minoribus: illud uidelicet ipse in eis per gratiam fecit, quod isti celum, illi uero terra eius sunt: et fecit quecunque uoluit in mari, id est in minoribus impiis eum amaricantibus, et in omnibus abyssis, id est in omnibus maioribus amaricantibus, qui sunt abyssi, id est in nequitia profundi. Hoc enim in eis effecit ut persecutio eorum cederet ad utilitatem suorum, quos pro eo persequuntur. Nam impius pio uiuit. Exponit autem que sint illa que fecit in celo et in terra,  cum dicit educens, et cetera usque ad Domine, nomen tuum.

Dico quod Dominus fecit omnia quecunque uoluit. Dominus, inquam, educens ab extremis terre nubes, id est ex illis qui erant extremi terre, id est uiles inter terrenos et extremi in diuitiis et in sensu et in genere, sicut Petrus et Andreas piscatores pauperrimi, et ceteri ignobiles discipuli fuerunt: fecit nubes, id est fecit eos sublimes in sanctitate ad modum nubium, et dedit eis officium alios compluendi doctrina sua; a similitudine nubium, terram compluentium: et bene ponit educens: cum enim prius essent extremi, ab extremitate illos eduxit, cum eos ita in sanctitate sublimauit, ut inter homines habeantur precipui. In illis autem nubibus  fecit fulgura, id est illuminationem cognitionis sue: que per fulgura denotatur eo quod luculenta sunt. Fulgura pluraliter ponit, propter plures personas illuminatas. Fulgura, inquam, tendentia in pluuiam doctrine, scilicet que ad hoc in eis fecit, ut per ipsas illuminationes alios doctrina sua compluant, quod minime facere possent, nisi illuminati prius essent. Dico Dominus fecit omnia quecunque uoluit: educens nubes ab extremis terre. Qui Dominus producit de thesauris suis, id est de occultis arcanis dispositionis sue, que thesauri dicuntur, eo quod abscondita sunt ut thesauri: uentos, id est illos spiritales uiros, quos superius nubes dixit: qui uenti dicuntur, eo quod ad modum uentorum agiles sunt ad Deum contemplandum. Quod est dicere: Hoc  quod uenti efficiuntur, contingit ab occulta dispositione Dei, qui tanto laudabilior quanto incomprehensibilior. uel sic: Qui producit de thesauris suis, id est de sedibus celestibus, uentos, id est angelos ad hoc ut eorum officio nubes educte, ab extremis terre ad predicandum et cetera bona agendum promoueantur. A similitudine uentorum, nubes flatu suo promouentium. uenti uero angeli dicuntur, et quia inuisibiles sunt ad similitudinem uentorum, et quia agiles ad officium sibi iniunctum exsequendum, et ad Deum contemplandum. Et qui Dominus percussit, id est morte sua destruxit primogenita Aegypti in baptismo, id est originalia peccata generis humani que primogenita 538 dicuntur, eo  quod a primordio natiuitatis quasi hereditarie ipsi generi humano principabantur, quod Aegyptus dicitur, eo quod in afflictione et in tenebris ignorantie detinebatur. Aegyptus quippe tenebre uel afflictio interpretatur. Percussit, inquam, primogenita Aegypti: incipiens ab homine et perducens usque ad pecus, id est et in hominibus percussit et in pecudibus illa primogenita, scilicet et in sapientibus rationabiliter, ut homines se habentibus, et in idiotis qui bruti erant ut pecudes. Quod presignatum est in percussione primogenitorum Aegypti sub Moyse.

Non solum autem percussit Dominus primogenita, sed etiam emisit, id est extra misit manifeste, scilicet misit signa, et non qualiacunque signa, sed prodigia, id est maxima signa in medio tui, Aegypte,  id est in communi generis humani. Exponit autem que signa addendo sic. Emisit, inquam, signa, in destruendo Pharaonem et omnes seruos eius. Hec scilicet fuerunt signa quod destruxit Pharaonem et omnes seruos eius in baptismo, id est destruxit non essentialiter sed potentialiter diabolum, et omnes malignos spiritus. Quod premonstratum est in Pharaone, qui in mari Rubro cum exercitu fuit submersus. Destruxit autem Deus potentialiter diabolum cum omnibus ministris eius, cum non solum originalia, sed etiam actualia peccata in baptismate remittens, potentiam quam per ipsa peccata in hominibus habebant, ad nichilum redegit. Diabolus nimirum recte Pharao dicitur, eo quod sibi subditum genus numanum acriter urgebat, sicut Pharao filios  Isrel antequam a Domino liberarentur, uiolenta tyrannide premebat. Quoniam etiam Pharao dissipatio interpretatur, congrue per emphasim diabolus Pharao dicitur: qui omnium uirtutum, inquantum potest, dissipator est, atque bonorum. Bene quoque dicit emisit signa, id est manifesta fecit signa in medio tui, Aegypte, quia signa illa, quod Pharaonem et seruos eius destruxerunt, palam fuerunt exterius per bonam fidelium operationem, que quidem nulla essent, si Pharao destructus non esset. Emisit, inquam, Dominus signa Pharaonem in baptismate destruendo, qui etiam post baptisma in suis percussit gentes multas, id est destruxit multa peccata, que propter magnam multitudinem gentes multe dicuntur; hominum enim multitudines gentes dicimus.  Et occidit, id est destruxit in suis reges fortes, id est ipsa peccata, que superius gentes multas dixit: que etiam reges dicuntur, eo quod ante Christi aduentum more regum hominibus dominabantur; et fortes reges dicuntur, eo quod ex eorum dominatu se non poterant homines expedire per se. Que pro certo peccata in suis post baptisma Dominus destruxit, in quibusdam quidem sic ut nunquam post baptismum eis preualere possent; in quibusdam uero sic, ut, postquam eis preualuerint, rursus per gratiam penitendo delerentur. Quam utique peccatorum destructionem Dominus prefigurari uoluit cum, ingredientibus in terram promissionis filiis Isrel, multas gentes et reges fortes, qui  terram illam possidebant, a facie eorum destruxit, et terram ipsam eis ablatam, filiis Isrel in hereditatem dedit.

Exponit autem que fuerunt illa peccata que destruxit, quos reges fortes superius nuncupauit sic. Reges, inquam, fortes percussit, scilicet, Seon regem Amorrheorum. Seon autem tentatio calens uel tentatio oculorum interpretatur. Unde per Seon tentatio uehemens intelligitur, que calens dicitur eo quod ualde ferueat, dum ad consentiendum fideles nimis incitat cum eis sepius instat. Que etiam tentatio oculorum dicitur, ut a parte precipua totum designetur: et sic per oculos cum iste sensus in sensibus corporis precipuus sit, tentatio omnium sensuum corporis accipiatur. Que nimirum tentatio rex est Amorrheorum,  id est princeps est amaricantium, scilicet illis dominatur quos ad consensum pertrahens, Amorrheos facit, id est Deum amaricantes. Amorrhei quippe amaricantes interpretantur. Huiusmodi uero tentationem Dominus in suis destruxit, non ut non 539 instaret, sed ne suis per consensum preualeret, sicque rex eorum esset, et eos Amorrheos faceret. In quibusdam uero etsi eis post baptisma preualuit, eam tamen per penitentiam sic destruxit ut non habeat ulterius locum eis preualendi: et non solum percussit Seon, sed et Og regem Basan. Og autem interpretatur conclusio; Basan uero confusio. Per Og ergo operatio praua denotatur, que ideo conclusio dicitur, quia male operantem sic concludit et alligat ut difficulter inde  expediri ualeat, a similitudine in carcere conclusorum, qui inde facile egredi per se non possunt. Hec equidem operatio rex est Basan, id est potens ducere male operantes ad Basan, id est ad confusionem eterne perditionis; uel ad hanc confusionem, ut malo merito ipsius confusionis de malo in peius precipites eant. Hanc autem malam operationem uel in suis Deus destruit ut eis nullo modo preualeat, uel si quoquo modo in ipsam inciderint, per penitentiam eam euacuat.

Et percussit omnia regna Chanaan, id est omnes reges Chanaam. Per Chanaan, qui interpretatur commotio uel paratus humilitati, praua consuetudo exprimitur, que illos quibus rex est, eis dominando commouet, id est a Deo separat, et eos a Deo separando  humilitati parat, id est deiectioni eterne perditionis. Quam nimirum consuetudinem in quibusdam suorum Deus percutit, auferendo per penitentiam postquam eis inest, in aliis uero sic ut nullatenus in eis regnet. Littera sic adaptatur: Percussit non solum Seon et Og, sed et omnia regna Chanaan, id est omnes reges illos qui sunt Chanaan, id est commouentes a Deo homines, et eos humilitati deiectionis eterne parantes, scilicet percussit prauas consuetudines, ne essent fidelium suorum reges. Seon, inquam, percussit et Og et reges Chanaan, et his percussis terram prius existentem hereditatem eorum, id est terrenam sensualitatem fidelium, que prius erat hereditas horum regum, scilicet quam  isti reges possidebant, ut aliquis hereditatem possidet, dedit hereditatem Isrel populo suo, scilicet fecit ut, his regibus expulsis, populus fidelium suorum iam Isrel existens, ipsam sensualitatem suam ut hereditatem possideat et excolat, et ipsam per rationem bene regendo terram Dei fructificantem in bono opere faciat. Potest autem aliter legi uersus ille qui est: emisit signa, ut sequentes non mutentur in sententia, sic. Percussit, inquam, primogenita Aegypti, et per hoc illa percussit, quoniam emisit signa in medio tui, Aegypte, id est manifeste misit in communitatem tui, o humanum genus, signa, et non qualiacunque signa, sed prodigia, miracula scilicet apostolorum, que prodigiosa fuerunt et magna. Signa dico tendentia in Pharaonem, et in omnes  seruos eius, id est in destructionem potentie diaboli, et omnium spirituum malignorum eius ministrorum. Ac si dicat: Ad hoc emisit signa ut per ea signa genus humanum ad fidem uocaret, et per fidem et baptisma in eis peccatum originale deleret; et sic, occasione horum signorum, diabolo et seruis eius potestatem quam in genere humano habebant auferret. Qui etiam occasione eorumdem signorum, percussit per fidem in baptismate gentes multas, et occidit reges fortes, scilicet Seon regem Amorrheorum et Og regem Basan, et omnia regna Chanaan: et his percussis terram existentem eorum hereditatem dedit hereditatem Isrel populo suo.

Hi tres uersus ut superius expositi sunt: ita hic quoque exponuntur. Per gentes multas et reges,  actualia peccata intelliguntur, in baptismo percussa, consensus uidelicet et operatio et consuetudo. Quoniam ergo gentes et reges percussisti, et cuncta superius ostensa fecisti, o Domine, nomen tuum eternum durabit, scilicet contuitu horum supradictorum ab hominibus glorificaberis, et illa gloria tua in eternum durabit: et inde continget quod in eternum erit: quoniam, o Domine, memoriale tuum 540 durauit in generatione hac presenti, et usque in generationem ultimam, scilicet percussio gentium et regum fiet a te in omnibus generationibus huius uite, in diuersis fidelibus futuris iam natis et adhuc nascituris, et inde semper ab ipsis fidelibus glorificaberis. Dicitur autem percussio peccatorum memoriale Dei, eo quod cum a Deo fiat, et significatum sit illius occisionis  regem et gentium, que contigit ad historiam ingredientibus filiis Isrel in terram promissionis, illam historiam sepius ad memoriam reducit. Non solum autem, o auditores, erit gloria Domini in eternum propter supradicta beneficia, sed ideo quoque, quia Dominus iudicabit, id est iusto iudicio suo dignitate et gloria sublimabit populum suum, populum scilicet fidelium, postquam ab hac uita discesserint, unde ab hominibus in hac uita degentibus glorificabitur; et adeo populum seruorum suorum iusto iudicio sublimabit, quod in illis seruis suis deprecabitur, id est deprecabilis erit poscentibus in meritis seruorum suorum, ut eis eorum intercedentibus meritis concedat quod postulabunt. Unde quidem  habet usus uiuorum fidelium, ut sanctos qui iam ab hac uita dicesserunt, pro se Dominum orare rogent.

Facta exhortatione sua ad laudandum Dominum, ut auditores ab idololatria penitus reuocando, eos magis ad Dei laudem attrahat, immoratur in idolorum depressione, sic: Dixi, o auditores, quod Dominus adeo potens est quod omnia quecunque uoluit fecit, ut etiam per partes ostensum est; sed dii gentium, qui nec etiam dii, sed simulacra dicendi sunt, neque aliquid uolunt neque aliquid possunt. Inde uero esse impotentia conuincuntur, quoniam ipsa simulacra gentium argentum et aurum existentia secundum materiam et opera manuum hominum secundum formam. Os imaginarium habent et non  loquentur. Oculos imaginarios habent et non uidebunt. Aures imaginarias habent et non audient, et bene dico quod non loquentur, neque enim est in ore ipsorum spiritus, id est flatus, sine quo locutio non formatur. Cum igitur simulacra sic impotentia sint, et tamen a stultis gentilibus quasi dii colantur, similes illis fiant interius illi qui faciunt ea, sicut colant, et omnes qui, etsi non faciunt, tamen confidunt in eis, nisi tandem resipuerint, scilicet sic fiant surdi et ceci ratione interius, sicut illa exterius. Hoc non imprecando, sed concedendo dicit, ut sic auditores ab idolorum cultura deterreat. Illi, inquam, similes illis fiant qui faciunt ea, et qui confidunt in eis. uos uero domus Isrel, id est familia fidelium subditorum in Iudaico populo, benedicite, id est exaltate Dominum  Christum opere et corde; et uos domus Aaron, id est familia prelatorum maiorum fidelium ex Iudeis, benedicite Dominum: et uos in gentibus qui timetis Dominum casto timore, tam prelati quam subditi, benedicite Dominum: dicentes etiam exterius ore: Benedictus, id est in eternum exaltatus sit Dominus Christus ex Sion, id est ex Iudeis nascens secundum quod homo qui etiam secundum quod Deus habitat in Hierusalem, id est dominatur in ciuibus celestis Hierusalem. Quod est dicere: Benedicendus est, quod Deus est et homo. Per Aaron maiores prelati accipiuntur, per Leui minores, cum tamen Aaron tribus ex tribu Leui fuerit. Sed cum dignior pars tribus Leui, tribus Aaron fuerit, per tribum Aaron congrue maiores prelati intelliguntur;  ideoque uox ista que est Leui ad significandum minores prelatos restringitur.



IN PSALMUM CXXXu.

Titulus centesimi tricesimi quinti. Alleluia, uox Prophete adhortantis omnes ad confitendum Domino, tum quia bonus in natura, tum quia in eternum est misericordia eius, tum etiam quia Deus deorum et Dominus dominorum, et quia facit mirabilia magna, que per totum fere psalmum ad eius laudem ostendit.

541 Confitemini Domino Patri, uel Domino Filio laudem corde, uoce et opere, o uos omnes fideles, et hoc eo contuitu, quoniam bonus in natura. Qui uero eum in natura bonum esse contueri non sufficitis,  confitemini eo contuitu, quoniam usque in eternum durabit misericordia eius, id est beneficium misericordie eius quod humano generi iugiter impendit, uel sic: Quoniam misericordia eius est ducens nos in eternum, id est in eternam uitam per indulgentiam criminum, et augmentum uirtutum. Confitemini, inquam, illi existenti Deo deorum, id est deificatorum ab illo sanctorum, ac si dicat: Confitendum est illi, cum ipse Deus sit omnes sanctos deificans. Confitemini Domino omnium dominorum, ac si dicat: Confitendum est illi, cum omnium dominorum Dominus existat. Confitemini cui confitendum est, utpote qui fecit mirabilia magna, existens solus Deus per naturam, et Dominus per omnipotentiam. Solus autem addit, ad remotionem, quia posuerat deorum et dominorum,  ut solum eum ostendat Deum in natura, et Dominum in omnipotentia. Notandum quod in fine uniuscuiusque uersus huius psalmi repetendum est, quoniam in eternum misericordia eius, quod ad laudem Dei Propheta ponit, et est in unoquoque istud exponendum, ut in primo uersu iam expositum est. Siue non ita ample oportet ut accipiatur misericordia in unoquoque uersu ut in primo accipitur, sed strictius, ut illa sola in unoquoque uersu accipiatur, que in unoquoque denotatur. uerbi gratia: Confitemini, inquam, illi qui solus existens Dominus et Deus fecit mirabilia magna, quoniam hoc misericordia, id est beneficium misericordie eius, scilicet quod facit mirabilia magna durabit in eternum, uel est ducens nos in eternum. Exponit autem que mirabilia  fecit sic. Fecit, inquam, mirabilia, hec scilicet qui nempe fecit celos, id est prelatos sublimes in sanctitate ad modum celorum: et hos celos fecit in intellectu suo, id est in sapientia sua. Si dicamus de Domino Patre, dicemus quod celos fecit in sapientia, id est in Filio. Unde Psalmographus alibi: »uerbo Domini celi firmati sunt .« Si uero dicamus de Domino Filio, dicemus quod celos fecerit in seipso, id est per seipsum, qui est sapientia Patris, non per uires alienas, et qui firmauerit in fide terram, id est subditos, terram eius fructiferam existentes. Terram dico fundatam super aquas baptismatis, que fundamentum et initium sunt uirtutum. »Nisi enim quis renatus fuerit ex aqua et spiritu, non potest introire in regnum Dei  .« uel firmauit terram in constantia uirtutum, non submergendam ab aquis, id est a persecutoribus circumquaque eam ad modum aquarum per incorporationem demergere nitentibus, sed exstantem super aquas, id est superiorem aquis et insuperabilem ab eis, ne aliquatenus ipsis cedat. Dictum est hoc a similitudine huius terre immobilis, que asseritur super aquas fundata esse; que a circumquaque instantibus marinis aquis submergi non potest. Confitemini, inquam, Domino qui illos, quos superius dixi, celos et terram, id est prelatos et subditos fecit per gratiam suam esse luminaria magna, id est magnos in illuminatione cognitionis eius, ut etiam aliis essent luminaria, illuminando  eos eadem cognitione per doctrinam. Quod prefiguratum est in luminaribus, que Deus in celo posuit ut terram illuminarent .

Luminaria, inquam, magna fecit, et ecce que luminaria: Solem, scilicet fecit, id est illos qui dicendi sunt sol. Exponit ergo propter quid fecit solem, cum addit, solem, inquam, redactum in potestatem diei, id est in potestatem clarissime cognitionis, que dies dicitur propter sue dignitatis excellentiam. Quod est ac si dicat: Quosdam sic fecit esse luminaria, ut propter magnitudinem illuminationis sue, que dies dicitur, ipsi sol dicantur. Quod est dicere: Quosdam fecit magis aliis cognitione sua illuminatos. Fecit etiam lunam et stellas redactas in potestatem noctis, id est quosdam illuminauit  mediocri potentia cognitionis, ut possint luna 542 dici ad comparationem magis illuminatorum, qui sol dicuntur, et quosdam minori potentia cognitionis, ut possint stelle dici ad comparationem mediocriter illuminatorum, qui luna dicuntur. Sol quippe longe clarior est luna, et luna stellis, ideoque congrue per solem magis illuminati, per lunam uero mediocres, per stellas autem minores illuminati intelliguntur. Illorum uero illuminatio, qui luna dicuntur, et stelle, etsi dies dici possit, secundum se tamen ad eorum illuminationis comparationem, qui sol sunt, que antonomastice dies est, nox appellatur. Iuxta quod alibi Psalmista testatur. »Dies diei eructat uerbum, et nox nocti indicat scientiam .« Ista  quidem luminaria etsi inter se collata quedam maiora sint, quedam mediocria, quedam uero minora, omnia tamen sunt secundum se magna et gloriosa: ideoque non immerito positum est, qui fecit luminaria magna.

Exponit ergo per quid fecit celos et terram et luminaria cum addit: Qui percussit Aegyptum, etc. Quod sic adaptatur: Confitemini, inquam, Domino qui per hoc fecit celum quod terram et luminaria, quod percussit Aegyptum cum primogenitis eorum, id est destruxit Aegyptios et primogenita eorum. scilicet homines qui erant Aegyptii, id est tenebrosi ignorantia, et afflicti sub pondere peccatorum actualium. Per fidem destruxit secundum quod erant Aegyptii, et eos destructos sic illuminauit; et a peccatorum  afflictione liberauit; et eorum primogenita destruxit, id est peccata originalia. Ne uero uideretur omnes Aegyptios destruxisse, addit: Confitemini, inquam, illi qui eduxit Isrel de medio, id est de communi eorum, Aegyptiorum. Ac si dicat: Ita dico eum Aegyptum percussisse quod quosdam ex Aegyptiis penitentia percussit, et per hoc eos Isrel fecit, et sic ipsos a consortio aliorum Aegyptiorum, in Aegypto remanentium, eduxit. Et hoc fecit in potenti manu, id est in potenti operatione gratie sue, et in brachio excelso, id est in fortitudine excelsa, id est in fortitudine illius potentis operationis gratie sue, que excelsa est, id est pre ceteris fortitudinibus celsa et gloriosa. Que per brachium denotatur, eo quod in brachio fortitudo sit. Brachium et manus hic idem  significant, sed manus notat operationem, brachium uero fortitudinem. Ostendit autem per quid Isrel eduxit de Aegypto, per baptisma uidelicet, cum addit: Confitemini Domino qui ut educeret Isrel de Aegypto, diuisit in diuisiones, id est diuisit in diuersitates mare Rubrum, id est baptismum per Rubrum mare prefiguratum, ut aliis esset in ruinam, aliis in saluationem, ut in psalmum septuagesimum septimum expositum est in loco ubi habetur: interrupit mare, etc. Notandum, cum ponit diuisit, non superflue additum esse in diuisiones, ut innuat multiplicitatem diuersitatum in ipso baptismate. Licet enim unum sit, diuersis modis tamen pluribus bone uite, boni per ipsum saluantur, et diuersis modis pluribus  male uite mali per ipsum damnantur. Diuisit, inquam, mare Rubrum, et per medium eius maris eduxit Isrel, id est populum saluandorum de Aegypto infidelitatis. Cum dicit; per medium eius, nichil plus notamus quam si poneret per illud mare Rubrum, sed hec uerba ponit ad historie similitudinem. Per medium quippe maris Rubri diuisi leguntur Filii Isrel fuisse de Aegyptiis liberati. Eduxit, inquam, Isrel per baptismum, et Pharaonem, id est diabolum, et uirtutem eius, id est exercitum spirituum malignorum, qui prius Isrel dominabatur, dum erat in Aegypto, excussit ab Isrel, id est excussit iugum potentie eius a ceruice fidelium, in mari Rubro submergens, id est in baptismate, disperdens ipsum Pharaonem et omnem eius exercitum. Qui etiam  postquam populum suum per mare Rubrum eduxit, et Pharaonem ibi demersit, eumdem populum suum transduxit, et adhuc transducit ad patriam celestem per desertum huius uite, per uirtutes et bonas operationes. Quod in filiis Isrel premonstratum est, qui in terram promissionis per desertum sunt transducti. Quia etiam ne populus eius in hac traductione 543 a magnis et fortibus regibus occurrentibus impediretur, Percussit reges magnos, id est magna peccata criminalia percussit, ne suorum reges essent; et non sic percussit ut non perirent, sed et occidit, id est ex toto destruxit illos reges magnos fortes prius existentes, sic ut inde modo quolibet sese expedire non possent. Occidit, inquam, reges magnos et fortes, scilicet Seon regem Amorrheorum,  et Og regem Basan, et omnia regna Chanaan. Et his occisis, terram prius existentem hereditatem eorum dedit hereditatem Isrel, id est populo fidelium seruo suo, existenti, in omnibus sibi obedienti. Isti septem uersus ita in hoc psalmo exponuntur ut iam in precedenti psalmo expositi sunt. Dico quod Dominus percussit reges magnos et fortes, et nos de Aegypto eduxit, et cetera beneficia contulit; quod equidem non ex meritis nostris, sed ex sola sua misericordia fecit. Quia cum ipse nos diu obliuioni dedisse uisus esset, memor fuit nostri in humilitate nostra, id est in consideratione humilitatis nostre, scilicet misericorditer respiciens deiectionem mortalitatis et passibilitatis nostre, in quam per Adam deueneramus. Et nostri memor existens, morte sua  redemit nos ab inimicis nostris, a uitiis scilicet, et a spiritibus malignis.

Notandum quoniam, etsi superius dixerit quod nos ab inimicis eripuit, hic tamen pretium mortis sue denotat, ad exaggerationem ipsius beneficii, ut nos in laude Dei promptiores reddat, cum dicit redemit. Dico quod nos redemit qui etiam post redemptionem dat iugiter escam spiritalem corporis sui omni carni, id est omnismodi homini tam Iudeo quam gentili, tam nobili quam ignobili, unde anima incessanter reficitur. »Non enim est personarum acceptio apud Deum .« Cum dicit omni carni, idem est ac si poneret omni homini, totum a parte designans. Confitemini, inquam, Deo celi; ac  si dicat: Cum tot mirabilia humano generi fecerit, confitemini illi. Et cum etiam Deus sit non tantum hominis, sed celi, id est spirituum celestium, hac occasione confitemini illi. Confitemini quoque Domino dominorum, id est confitemini etiam ideo, quia Dominus est omnium dominorum, et ideo quoniam in eternum misericordia eius. Hoc ideo repetit, ut sicut in laude incepit, ita finiat in laude.



IN PSALMUM CXXXuI.

Titulus centesimi tricesimi sexti. Psalmus Dauid propter Ieremiam. Quod sic exponitur: Psalmus iste est Dauid, id est fidelium, qui hic agunt, compositus propter Ieremiam, id est iuxta Ieremiam prophetam, scilicet non discordans a prophetia Ieremie, sed continens in se mystice, licet breuiter,  quod ad historiam prolixe prophetizatum est a Ieremia. Qui tamen Ieremias in fine libri sui mystice prophetizauit, quod ad historiam predixerat de captiuitate Hierusalem in Babyloniam facta per Nabuchodonosor, que signum erat captiuitatis fidelium, celestis Hierusalem ciuium, qui uere captiui dicendi sunt, dum a celesti Hierusalem exsulant, inter Babylonis ciues corpore conuersantes, scilicet inter impios huius mundi filios, qui iure Babylon dicitur, id est confusio, eo quod amantes se in confusionem precipitaturus est eternam. Iuxta illud Dominicum: »Filii autem regni huius deiicientur in tenebras exteriores .« De hac ergo captiuitate ab Hierusalem celesti, perfecti fideles, in ea positi agunt, dicentes se super flumina  Babylonis sedisse, et illic pro recordatione Sion fleuisse, et organa a salicibus suspendisse, et canticum Domini in aliena terra non cantauisse. Promittunt quoque se Hierusalem celestis assidue recordaturos esse, et orant ut Dominus memor sit tribulationum que eis a filiis Edom inferuntur, ut eas quandoque remuneret, et etiam condolent de miseria filie Babylonis. Hoc autem totum in hoc psalmo dicunt, ut ceteros fideles in hac eadem captiuitate positos instruant, ut et ipsi similiter in hac captiuitate se habeant. Sunt autem huius psalmi uerba iuxta historiam posita.

544 Super flumina Babylonis existentes, non submersi quidem ab ipsis fluminibus, scilicet existentes supra fraudulenta negotia huius mundi,  non subditi quidem ipsis negotiis, sed super ea existentes, et ea spernentes; uel supe, flumina Babylonis existentes, id est supra res seculares, quas contemnimus, et quibus subiici renuimus, que quidem res et negotia secularia adamantes se submergunt, ad damnationem pertrahunt, more fluminum, que cadentes in se submergunt, et in mare deferunt; illic sedimus, id est illic conuersando corpore, scilicet iuxta illa flumina Babylonis, licet non ab his submergeremur, sedimus tamen, id est deiecti fuimus et anxiati, scilicet magnam delectionem esse reputauimus, iuxta illa flumina corporaliter habitare, unde quippe nobis plures angustie contigere; et sedendo fleuimus, id est a fletu corporis  abstinere nequiuimus. Quoniam autem possent fiere infructuose, sicut illi qui flent, uel de rerum amissione, uel alia huiusmodi occasione determinant unde fleuerunt, addendo sic: Fleuimus, in quam, dum recordaremur tui, o Sion celestis, scilicet fleuimus pro recordatione Hierusalem celestis, cuius ciues sumus: a qua hic in Babylonia positi peregrinamur. uel fleuimus compatiendo, ea occasione, quia multos huius Babylonie ciues uidimus ab his fluminibus submergi. Fleuimus, inquam, dum hoc esset quod semper recordaremur tui, o celestis Sion, et recordando tui non possemus submergi, ac si dicat: Licet non submergeremur, ex sola tamen compassione submersionem aliorum fleuimus. uel fleuimus de submersione aliorum, dum recordaremur  tui, Sion, id est dum de te iugiter cogitaremus, ad quam metuebamus eos submersos nunquam esse peruenturos.

Sedimus, inquam, et fleuimus, et corporaliter conuersando in salicibus, id est inter impios qui steriles sunt ab operibus bonis, ideo quod salices dicuntur, cum salices steriles arbores sint. In salicibus dico in medio eius Babylonie existentibus, scilicet que iam erant in profundo Babylonis, unde nullatenus poterant erui; suspendimus organa nostra ab illis salicibus, id est elongauimus et separauimus predicationes nostras ab illis impiis sterilibus. Que predicationes organa dicuntur, quantum ad fideles auditores, quos delectant ad modum organorum; ac si dicat: Ideo predicationem ab eis elongauimus,  quoniam eos esse steriles et obstinatos in malitia cognouimus. Unde Dominus dicit: »Nolite sanctum dare canibus, nec margaritas ponere ante porcos .« Et Apostolus at Titum: »Hereticum hominem post secundam et tertiam correptionem deuita ,« etc. Posset obiici: Quare dicitis uos organa predicationum suspendisse? Fuitne quisquam qui predicationem uestram expeteret? Huic igitur antipophore talis datur responsio: Ideo nos suspendere organa decuit, quia illi qui captiuos duxerunt nos, id est maligni spiritus qui per Adam in captiuitatem hanc mortalitatis et passibilitatis adduxerunt nos, illic existentes, id est in salicibus illis presidentes, per ipsas salices loquendo interrogauerunt nos uerba cantionum, id est  uerba predicationum, que fidelibus sunt delectabiles ut cantiones. Interrogauerunt quidem non ut eis obtemperarent, sed ut ea spernerent et conculcarent.

Determinat autem que uerba cantionum interrogauerunt, cum addit sic: Dico interrogauerunt nos, qui captiuos duxerunt nos. Et ipsi iidem spiritus maligni qui per inobedientiam Ade abduxerunt nos, id est ab eterna beatutidine in hanc captiuitatem duxerunt nos, per illas salices interrogauerunt nos dicentes: Cantate unum hymnum de canticis Sion, id est cum iucunditate nobis proferte unam iucundam predicationem ex illis iucundis predicationibus que attinent ad Sion celestem. Interrogauerunt, inquam, nos uerba cantionum. Nos autem ab eis organa suspendentes  diximus: Quomodo cantabimus, uobis canticum Domini in terra aliena, id est in consideratione aliene 545 terre? Ac si dicant: Cum uos consideremus terram sterilem esse et alienam a Deo, et non congruam semini doctrine Domini, uobis canticum doctrine Domini non cantabimus. uel sic: Nos conuersantes corpore in terra aliena, id est inter uos terrenos, et a Deo penitus alienos, quomodo cantabimus uobis canticum Domini? uel sic: Quomodo cantabimus canticum Domini uobis existentibus in terra aliena, id est in terrenitate uestra, que a Deo est aliena, et semini doctrine non congrua? Inutile quidem esset uobis canticum doctrine Domini cantare, ideoque non cantabimus. Quoniam autem  dixerant se canticum celestis Hierusalem infidelibus non cantaturos, ne uiderentur Hierusalem obliuioni daturi, remouent hoc sic: Quamuis non simus cantaturi canticum Domini infidelibus, tamen nunquam oblitus ero Hierusalem; quod de ea non cantem inter fideles, qui huic cantico sunt habiles. Quod si oblitus fuero tui, o Hierusalem, quod omnis deuotio mea ad te non intendat, quod de te non cantem illis qui ad hoc erunt idonei, dextera mea, id est bona operatio mea, detur obliuioni, adeo ut nunquam remunerentur. uel dextera mea, id est collocatio mea ad dexteram Dei Patris, quam exspecto, detur obliuioni, sic ut nunquam eam adipiscar. uel dextera mea, id est operatio mea bona detur obliuioni, id est obliuiscar bene operari. Et non solum hoc infortunium  mihi contingat, sed etiam adhereat lingua mea faucibus meis, id est mutus fiam quantum ad bonam locutionem: a similitudine illius qui cum sua lingua faucibus suis adhereat, non potest loqui.

Adhereat, inquam, lingua mea faucibus meis, si non meminero tui. Idem est, si oblitus fuero tui, et si non meminero tui, sed propter diuersum repetitum est. Non solum autem meminero tui utcunque, sed etiam, o Hierusalem, proponam, id est ante ponam te in principio, id est precipuitate letitie mee, scilicet si hoc mihi contigerit, ut de multis rebus aliis leter, tu tamen de qua adispiscenda iam spem habeo, principium eris, id est precipua causa letitie mee. Unde Dominus in Euangelio: »Primum querite regnum Dei .« Non dicit primum  quantum ad ordinem, sed idem est ac si diceret: Precipue querite ore, corde, et opere, regnum Dei, scilicet Hierusalem celestem. Quia si non proposuero te, Hierusalem, in principio letitie mee, obliuioni detur dextera mea, et adhereat lingua mea faucibus meis. Hoc subauditur per aposiopesim. Has autem conditiones ideo ponunt ut ostendant bonum uotum suum de Hierusalem, et innuant maximum detrimentum eis affuturum, qui uotum bonum de Hierusalem non habebunt. Orant etiam de remuneratione tribulationum, quas pro Deo patiuntur, sic: Dico quod non oblitus ero Hierusalem, et quod proposuero Hierusalem in principio letitie mee. Cuius rei gratia multe tribulationes nobis inferuntur a filiis Edom, id est a filiis terrenis et sanguineis,  scilicet a filiis Babylonis, id est ab impiis hominibus, qui prefigurati sunt per filios Esau qui et Edom dicitur, qui in reditu filiorum Isrel de captiuitate Babylonie, in Hierusalem impediuerunt eos, in quantum potuerunt, ne ciuitatem et templum reedificarent. Eodem quippe modo filii huius mundi, fideles tribulationibus impedire nituntur, ne seipsos Deo templum bene uiuendo edificent. Edom autem terrenus uel sanguineus interpretatur.

Dico quod pro recordatione Hierusalem inferuntur nobis tribulationes a filiis Edom. Et tu, Domine, etsi modo uidearis nos hic obliuioni dare, memor esto in die Hierusalem, id est in die iudicii, in qua plenarie constitues Hierusalem celestem filiorum  Edom, id est memor esto tribulationum que nobis pro recordatione Hierusalem inferuntur a filiis Edom, id est a persecutoribus filiis huius mundi, terrenis uel sanguineis: ut eos remuneres quandoque, scilicet in die Hierusalem. uel potest esse concessio damnationis filiorum Edom, ut eos a nequitia sua deterreat sic: Memor esto, Domine, in die Hierusalem, id est in die iudicii filiorum Edom persequentium nos pro recordatione Hierusalem, 546 ut eos iuste punias. Qui nimirum filii Edom contradicunt inter se unus alii. Exinanite, exinanite illa que sunt in ea, id est in ciuibus eius Hierusalem usque ad fundamentum; ac si dicat: Quia uident nos ad Hierusalem tendere, inuidia tacti persequuntur nos tribulationibus, dicentes: Persequamur eos tribulationibus  assiduis, et sic exinaniamus, inquam, id est euacuemus uirtutes et opera bona eorum, quibus ad celestem Hierusalem tendunt, et in tantum exinaniamus, quod usque ad exinaniendum fundamentum perueniamus, scilicet usque adeo eos persequamur, ut etiam fidem eis extorqueamus, que fundamentum est omnium uirtutum et operum bonorum ipsorum. Condolent etiam de miseria filiorum Edom, quos filiam Babylonis uocant, ut ostendant eos per nomen sexus feminini effeminatos esse in uirtutibus, sic: uos filii Edom, qui etiam filia estis Babylonis, id est huius mundi, dicitis exinanite et reputatis nos miseros, uos uero esse beatos. Econtrario uero tu, filia Babylonis, misera es, etsi in secularibus floreas; sed beatus et hic et in futuro  quicunque fidelium retribuet tibi retributionem tuam quam retribuisti nobis. Exponit ergo quam retributionem retribuet, cum addit: Beatus, scilicet, et hic et in futuro, qui tenebit paruulos tuos ne crescant, scilicet illa membra tua, que nondum in adultam nequitiam deuenerunt; sed adhuc parua sunt in malitia, retentabit a malitia sua per predicationem, ne in ea crescant, et sic eos tenebit, quod allidet illos paruulos tuos ad petram fortitudinis, Christum scilicet, destruet eos secundum quod mali sunt: iungendo eos per fidem petre fortitudinis Christo, a similitudine paruulorum, qui allisi ad lapidem interimuntur; ac si dicat: Beatus et hic et in futuro, quicunque fidelium paruulos tuos per fidem incorporabit, iungendo ipsos Christo capiti, sicut tu  quosdam ex paruulis nostris, ex idiotis, scilicet deficientibus a fide propter blanditias uel propter tribulationes incorporasti tibi. Constat enim impios, quosdam ex fidelibus idiotis incorporasse sibi. Et ecce retributio quam filie Babylonis filii Hierusalem beati retribuunt, ut sic paruulos eius per fidem incorporent, sicut ipsa paruulos ipsorum incorporare nititur. uel paruulos filie Babylonis, quosque impios uocat, qui hic secundum partem a fidelibus incorporantur, qui paruuli dicuntur, eo quod licet nimis nequam sint, tamen more paruulorum in malitia sua crescunt, sicut assidue iniusti in malitia sua augmentantur. In futuro uero et iusti perfecte adulti erunt in caritate, ut nichil uoluntatis habeant nisi  bone; impii uero sic in impietate adulti, ut ex inuidia glorie bonorum et tormen orum suorum nichil uoluntatis habeant nisi male; nullam tamen potestatem male operationis habituri.



IN PSALMUM CXXXuII.

Titulus centesimi tricesimi septimi. Psalmus ipsi Dauid, id est Christo directus. Non quod hic Christus loquatur, sed quia fidelium perfectorum massa in hoc psalmo agens, uerba sua dirigit ad Christum ad gratiarum actionem, ostendens bonam affectionem suam quam habet confitendi ipsi Domino Christo, et psallendi. Quod ad instructionem auditorum facit, ut cos instruat hanc eamdem affectionem habere. Orat quoque de multiplicatione uirtutum, ut eosdem instruat orare, et optat reges terre ut Domino  confiteantur, et in uiis eius cantent; et subdit causas quare ipsi confiteri debeant, et in uiis eius cantare.

Confitebor tibi, Domine Christe, in toto corde meo, id est laudabo te in tota affectione cordis mei, licet a Iudeis uituperatus fueris. Et merito confitebor, quoniam audisti sic ut impetrarem, omnia uerba oris mei; ac si dicat: Non solum te uerbis cordis oraui, cogitationibus scilicet, sed et uerbis oris exterioris. Et illa uerba omnia audisti, illa uidelicet omnia que digna erant impetratione. Unde idem in Euangelio: »Quodcunque petieritis Patrem in nomine meo, det uobis .« Confitebor, inquam, in toto corde. Et non solum hoc, sed et psallam tibi, id est bene 547 operabor ad honorem tuum:  in conspectu, id est in consideratione angelorum, scilicet non ad humanum fauorem bene operabor, sed ex sola dilectione tui, sicut angeli ex sola dilectione ministeria eis iniuncta operantur. uel psallam tibi in conspectu angelorum ponendus, id est in eadem speciali contemplatione diuinitatis tue, in qua ipsi positi sunt, scilicet ea intentione psallam ut ad eumdem conspectum attingere merear, quo angeli perfruuntur. Et ad templum sanctum tuum ueniens, id est ueniens ad hoc bene uiuendo, ut merear esse sanctum templum tuum in quo spiritaliter inhabites, adorabo te in illo templo, id est uenerabor te quodam singulari cultu precipue uenerationis, te Deum et Dominum, et me creaturam et seruum reputando, et sanctum templum tuum  bona uita mea faciendo. Hoc autem adorare Deum in huiusmodi templo, prefiguratum est in lege ueteri, in qua constitutum erat ut post edificationem templi nemo Deum adoraret, nisi in templo. Adorare quidem proprie dicimus Deum precipue digno et singulari cultu colere: dum eum solum Deum et Dominum cognoscimus, et nos seruos eius et creaturam esse reputamus. Unde in Apocalypsi legitur angelus ab adoratione sui Ioannem sic prohibuisse. »uide ne feceris. Conseruus tuus sum et fratrum tuorum. Deum adora .« Adorabo, inquam, et confitebor nomini tuo super misericordia tua et ueritate tua, id est laudabo te ex consideratione nominis tui: quod est Dominus:  Et hec confessio continget de misericordia tua et ueritate tua, scilicet confitebor tibi propter misericordiam tuam et ueritatem promissionis tue completam, id est ea occasione tibi confitebor, quia nos saluasti per misericordiam et ut promissionem tuam uerificares: promiseras enim te genus humanum saluaturum. Et ideo quoque confitebor, quoniam magnificasti nomen sanctum tuum super omne nomen, id est ostendisti ipsa rei euidentia nomen sanctum tuum, quod est Deus et Dominus, maius esse et gloriosius omni nomine. Unde Apostolus: »Et dedit illi nomen quod est super omne nomen .« Quamuis enim nomina hec angeli, archangeli, uirtutes, et cetera huiusmodi gloriosa sint et magna designent, nomen tamen Domini Iesu,  Deus, scilicet, et omnium Dominus et omnipotens, gloriosius est, et longe maius designans.

Ostensa bona affectione sua, quam habet confitendi et psallendi, sequitur oratio, que talis est: Confitebor, inquam, et psallam, et adorabo. Ideoque in quacumque die inuocauero te, id est interius bona affectione, non solum exterius uoce orauero te, poscens multiplicari a te in anima mea uirtutem; exaudi me ut multiplices in anima mea uirtutem. Quod pro certo facies, reuera multiplicabis, id est augmentabis de die in diem omnem uirtutem in anima mea. Hoc autem nimia certitudine sibi promittit, ut sic magis auditores ad hoc orandum impellat spe consequendi. Facta oratione pro se, orat etiam pro fidelibus aliis, ut et ipsi reges suimet  existentes confiteantur Domino, exemplo suo ut cantent in uiis eius, quod eis utilissimum est. Hoc autem ea intentione facit ut auditores instruat pro aliorum utilitate orare. Dico confitebor et psallam: et exemplo mei confiteantur tibi, Domine, laudem omnimodam omnes reges terre, id est omnes fideles, facti reges terre sue, id est sensualitatis sue ut bene regant eam, et faciant terram fructificantem Deo bona opera, et ea occasione confiteantur quia iam audierunt omnia uerba oris tui per predicatores tuos, scilicet illa omnia doctrine tue uerba, ad instructionem fidei et morum pertinentia, sine quorum notitia nemo saluatur, que tu ipse ore tuo discipulis locutus es. Multa quippe mystica et arcana locutus est Dominus que non omnia audierunt omnes  reges terre. Ideoque cum dicat omnia uerba oris tui, determinandum est de illis uerbis dictum esse, que ad fidem et mores attinentia ignorare non licet. Unde legitur in Apostolo: »Ignorans ignorabitur .« Confiteantur, inquam, et sic quidem quod in uiis Domini existentes, id est in completione preceptorum eius que sunt uie ad uitam, 548 cantent, id est delectentur in ipsis uiis a similitudine cantantium qui in cantu suo delectantur. Possent nempe in uiis Domini esse sic quasi inuite complentes et non cantarent quod nimirum non esset adeo utile: Confiteantur, inquam, et cantent. Et hoc ea occasione: quoniam magna est gloria Domini, quam in futuro dabit confitentibus sibi, et in uiis eius cantantibus.  Confiteantur etiam et cantent eo contuitu, quoniam Dominus est excelsus, id est omnipotens, ideoque ipsi confitendum est. Et quia humilia respicit respectu misericordie sue, id est miseretur hic omnium humilium sibi confitentium, et cum humilia respiciat, alta etiam, id est superba cognoscit ut puniat a longe existens non secundum locum. sed secundum misericordiam, scilicet prouidet ultionem superborum, sic ut longe faciat ab eis misericordiam suam propter eorum mala merita. Exponit autem qualiter humilia respicit sic: uere respicis respectu misericordie, et me humilem et ceteros mei modi. Nam ego existens in medio, id est in plenitudine tribulationis si ambulauero, id est si perseuerauero in constantia mea ne pro tribulatione deficiam sicut  uere ambulo, per hoc contingit mihi huiusmodi ambulatio, quia uiuificabis me interius in anima per gratiam, cum exterius in corpore pro tribulatione mortificatus ero; ac si dicat: In hoc comprobatur, quia me humilem respicis, quoniam per gratiam tuam interius me uiuificantem, me facies in medio tribulationis constantem. Et sic quidem me uiuificabis quod extendisti manum tuam, id est extensum mihi facies auxilium gratie tue super iram inimicorum meorum, id est supra iracundam impugnationem inimicorum meorum. Quod est dicere: Cum magna sit eorum impugnatio, maius tamen est in me auxilium gratie tue. Extendes, inquam, hic mihi manum tuam, et tandem post mortem corporis fecit, id est faciet me saluum dextera tua, id est misericordia  tua, a tormentis omnibus eripiendo, et ad dexteram Patris me collocando.

Post sue salutis ostensionem, ostendit iustam inimicorum retributionem; apostropham faciens ad auditores, ut eos ab inimicorum conformitate retrahat sic: O auditores, dico quod me saluum faciet Dominus. Econtrario uero Dominus retribuet in futuro iustam inimicis meis damnationem pro me, id est ideo quia mihi tribulationem iniuste inferunt. uel pro me, id est loco mei, scilicet quia eis hic nolo mala pro malis retribuere. Unde Apostolus: »Mihi uindictam, ego retribuam, dicit Dominus .« Orat etiam assequi quod adnumerauit sic: Dico quod, Domine, uiuificabis me interius per gratiam in uirtutibus et saluum me facies. Et sic oro  ut fiat, o Domine, quia misericordia tua, quam naturaliter habes, duratura est in seculum, id est in eternum; ne despicias opera manuum tuarum, id est ne uidearis despicere digna opera tua, que in me operari incepisti, uiuificationem scilicet anime in uirtutibus; que quidem opera uidereris despicere, si uiuificationem illam in me non perficeres: ac si dicat: Perfice in me uiuificationis opera, que iam incepisti.



IN PSALMUM CXXXuIII.

Titulus centesimi tricesimi octaui. Psalmus Dauid Christi respicientis in finem, id est in perfectam sui consummationem; de qua hic agit. In hoc enim psalmo Dominicus homo ad gratiarum actionem Deo  Patri loquens, ostendit perfectam innocentie, et iustitie, et scientie, et totius bonitatis sue consummationem, ut auditores inexcusabiles reddat; ostendens se adeo dignum esse cum perfecte consummatus sit: ad cuius exemplum et ipsi in quantum possibile est consummentur, et sic eos ad sui conformitatem attrahat.

Domine Pater probasti me, id est fecisti me approbare et experiri precepta tua, ut mihi non uiderentur aspera et iniucunda, sed probabilia et laudabilia et delectabilia. Hec oratio compendiosa est, equipollens ac si poneret: Domine Pater, posuisti me in approbationem et experientiam preceptorum tuorum, ut ea complerem. Et 549 me in hanc experientiam adductum cognouisti, id est dilexisti.  Ea quippe que diligit, dicitur Deus cognoscere, et ea que odio habet dicitur nescire. Iuxta quod in Euangelio de impiis et fatuis legitur: »Amen dico uobis, nescio uos .« Quoniam autem se a Deo probatum et cognitum asseuerauerat, posset ab infidelibus obiici: Cum sic probatus sis et cognitus, mirum est cur te Deus pater permittet humiliari, qui pro certo hoc de te non pateretur, nisi mala tua merita promerereutur. Ad hoc ergo remouendum, sic addit: Licet me probaueris et cognoueris, tu tamen qui nil mali uis cognouisti, id est uoluisti et ab eterno disposuisti sessionem meam, id est humiliationem meam in mortem: et sic per sessionem cognouisti resurrectionem meam: ac si diceret: Hoc non erit ex malis meritis  meis, quod in mortem humiliabor, sed ex sola uoluntate et dispositione tua. Nec solum autem me probasti et cognouisti, sed, ut maius quid dicam, intellexiste cogitationes meas, id est adeo sanctas et idoneas fecisti cogitationes meas ut intellectu tuo essent digne. Illa nempe Deus tantum intelligere dicitur, que idonea sunt ac si dicat: Dilexisti cogitationes meas, utpote dignas et idoneas. Intellexisti, inquam, et hoc non a moderno tempore, sed de longe, id est intellexisti omnia que cogitaui a principio humanitatis mee. Et intellexisti semitam meam, id est dilexisti completionem omnium arduorum et precipuorum preceptorum que in me est, que semita dicitur, eo quod ad modum semite arcta sit, id est paucis communis. Et per semitam et cogitationes inuestigasti,  id est me inuestigare et exquirere fecisti funiculum meum, id est dimensionem hereditatis mee, que per funiculum accipitur, eo quod funiculo hereditas mensuretur. Quod est dicere: Per completionem arduorum preceptorum tuorum, fecisti me exquirere a te hereditatem, scilicet genus humanum: quod dimetiar: partem assumens in saluationem, partem uero dimittens. Unde in psalmo secundo: »Postula a me, et dabo tibi gentes hereditatem tuam .« Ubi hic habetur funiculum, in Hebraica translatione habetur accubationem. Que uox equipo lenter hic idem designat cum funiculo, scilicet partem saluandorum, que Dei accubatio dicitur, id est Dei requies: eo quod in ea delectatus  est Deus, sicut quilibet in accubatione. Non solum autem intellexisti cogitationes, etc., sed ut uniuersaliter dicam, et, id est etiam omnes uias meas preuidisti, id est operationes meas omnes quibus incedo ab eterno disposuisti, id est uoluisti. Quod utique non esset, nisi idonee essent. uel omnes uias meas preuidisti, id est me preuidere fecisti, ut nil temere facerem et improuise, sed omnia cum ratione et prouidentia. Ea quippe sapienter aguntur, que rationabiliter preuidentur. Quoniam autem se ad instructionem suorum commendauerat, ne uideretur hoc ex arrogantia fecisse: arrogantiam autem dicimus, quando sibi quilibet hoc quod non habet iactanter ascribit, remouet hoc sic: Dico probasti me, etc. Hoc autem quod sic me commendaui nulli  uideatur arroganter esse dictum, quia sermo iste quo me commendaui non est tantum in lingua mea, sed etiam in re est. Quod est dicere: Non sic ea loquor ut pure uoces sint: ita namque est in re ut dico. Et hoc tibi est, ecce, id est presens et cognitum, quia non est sermo tantum in lingua. Tu enim, Domine, cognouisti omnia nouissima et antiqua, id est preterita et futura, et cum omnia cognoueris, et hoc quoque cognoscis. Dico quod quoniam intellexisti cogitationes meas, et preuidisti omnes uias meas et probasti me. Et sic, tu qui potens es me formare, formasti me, id est me formosum interius fecisti in moribus. Licet per tribulationes uidear informis exterius. Unde Psalmista alibi: »Speciosus forma pre filiis hominum .« Tu, inquam,  formasti me. Et super formatum posuisti manum tuam, id est auxilium gratie tue, scilicet ne aliquatenus a formositate illa deficiam posuisti super me adiutorium gratie tue, quod me faciat perseuerare, a similitudine adiuuantis, qui manum super aliquem ponit ut eum teneat ne cadat. Notandum quod hoc totum dictum est respectu solius humanitatis.

Dico quod me formasti, etc. Et non solum formosum 550 me in moribus fecisti, sed etiam scientem, ut te singulariter et secretius ceteris scirem. Et hec scientia tua, id est mihi a te data, non est per me contemptibilis facta, sicut fuit per Adam, qui cum tui scientiam habuerit, et ab ea male agendo dissenserit, eam contemptibilem uideri fecit. Illud enim quod contemptibile est, ut uile aliquid dimitti  solet. Non est, inquam, per me contemptibilis facta, sed scientia tua ex me bene operante, et sic in ea persistente mirabilis facta est aliis et admiratione digna et desiderabilis. Cum enim sapienter me predicare uiderent, et bene operari, scientiam a te mihi datam miro modo pretiosam esse iudicauerunt. Unde in Euangelio: »Stupebant autem omnes qui eum audiebant, super prudentia et responsis eius .« Et non solum mirabilis facta est, sed et confortata est, in parte saluandorum, que per Adam in omni humano genere debilitata fuit; ac si dicat: Scientia qua te genus humanum sciret, nisi Adam peccaret, eo peccante sic debilitata fuit in omnibus ut uix aliquam tue notitie scintillulam haberent,  et te quasi per somnium uiderent. Unde etiam Paulus dicit: »uidemus nunc per speculum in enigmate .« Per mee uero mortis obedientiam scientia ista in fidelibus confortabitur, id est corroborabitur, ut te etiam solito plenius sciant. Licet in hac uita non sint hanc scientiam perfecte habituri, quod in futuro habebunt. Quoniam autem de scientia egerat, que precipue solet esse causa superbie, ut ait Apostolus: »Scientia inflat .«: hanc scientiam habituris humilitatis exemplum in se prescribit sic: Mirabilis, inquam, facta est scientia tua, et confortata est ex me, id est per me. Et licet hanc plenarie scientiam habeam, tamen non potero ad eam, id est non me potentem iudicauero ad eam possidendam per me  sine tuo auxilio, scilicet quod sciens sum nunquam mihi, sed tibi semper ascribam.

Per hoc autem plane auditores instruit, ut nullus de scientia sua in se, sed in Domino glorietur. Unde Apostolus: »Quid enim habes quod non accepisti? Si autem accepisti, quid gloriaris quasi non acceperis? .« Mirabilis, inquam, facta est scientia tua. Et cum me tanta scientia spiritali illuminaueris, quo ibo a spiritu tuo? Quod est dicere: Si a spiritu tuo me hac scientia illuminante, secundum humanitatem male uiuendo recessero, quo ibo, id est ad quem alium me conferam secundum deuotionem, qui me illuminet? Ad nullum ire potero. Et cum ultionem tuam ex merito sensurus sim, si a Spiritu tuo recessero, quo a facie tua fugiam, id est ad  quem locum fugere potero a presentia tua, ut ultionem istam euadam? Nusquam. Si enim fugere uolens ascendero localiter in celum, tu illic es non localiter, sed potentialiter. Et si descendero ad infernum, ut tui presentiam euadam, quod tamen nunquam erit, frustra erit, quoniam illic ades, id est, es ibi presens potentialiter qui me punies. Ideoque non est a te recedendum, cum nusquam possit fieri confugium. Non solum autem ades in celo et in inferno, sed etiam in hoc mundo; quod medium est inter celum et infernum. Quod inde ostenditur. Si enim in hoc medio existens sumpsero pennas meas, id est uirtutes que penne sunt bene sumentibus, per quas ad paradisum uolatur, et etiam si eas sumpsero in diluculo positas, id est in illuminatione  bone uoluntatis, et si habitauero pre uolatione spei et bone uite conuersatione in extremis, id est in portu huius maris, id est in alia uita que extrema est post hanc uitam, propter sui mutationem mare dictam. Que etiam portus quietis est fidelibus de huius uite tempestate euadentibus, ades, id est presens esse in hoc medio appares per me pennas sumentem, et in extremis maris habitantem. Notandum quia non ideo dicit si sumpsero, etc., quin eas pennas a primordio habuerit, sed ad ostensionem, concessionem facit de re que non erit, ac si dicat: Concedatur ut pennas sumam in diluculo, et idco sumam ut in extremis habitem, et per hoc palam erit quia in hoc medio ades. Posset queri: Quomodo  constabit quia adest in medio: si sumpseris pennas? Ad quod designandum addit sic: uere constabit te adesse in hoc medio, si sumpsero pennas. Etenim manus tua, id est operatio potentie 551 tue deducet me illuc, ut pennas sumam et in extremis maris habitem. Sed et si hoc sit quod pennas sumpsero, et in extremis maris habitauero, et ibi tenebit me, id est perseuerare faciet dextera tua, id est misericordia tua, scilicet postquam ista adeptus ero, nec in his perseuerare potero, nisi misericordia tua tenente me.

Notandum quod cum in sua persona Dominicus homo ponat, quo ibo a Spiritu tuo, etc., usque: Et dixi forsitan, etc. Non ideo sic agit in persona sua, ut unquam hoc sit in eo futurum, ut a Spiritu Dei eat, et  a facie eius fugiat. Quo etenim modo recederet a Dei Spiritu, qui Dei uerbo personaliter est unitus? Sed hoc idcirco in persona sui transfiguratur, ut in se membra sua instruat, ne aliquid ipsorum a Dei Spiritu recedere presumat, ostendendo in se quod nemo recedens a facie eius fugere potest. Est igitur eque ualens ac si sic poneret: Cum me sic mirabilem in scientia feceris, et eamdem scientiam in humano genere confortaueris, patet ex hoc quod nulli est a Spiritu tuo recedendum. Quo ibunt enim mei a facie tua recedentes? et quo a facie tua fugient? Nusquam. Si enim ascenderint in celum, tu illic es, si descenderint in infernum, ades; si sumpserint in hoc medio pennas suas diluculo, et habitauerint in extremis maris, ades. Etenim illuc manus tua deducet  eos, et tenebit eos dextera tua. Perfectione iustitie et morum et scientie sue ostensa, ostendit etiam se tamen a Iudeis in mortem conculcandum esse, licet adeo perfectus sit, ut post consequenter fructum passionis sue ostendat, et sic eos quibus passio sua salutifera est, sibi obnoxios reddat, et ad iustitie et sanctitatis sue conformitatem, et ad patiendum pro seipso attrahat; incredulos uero Iudeos resipiscere negligentes, de morte sua inexcusabiles ostendat, cum eum usquequaque perfectum in mortem conculcauerint. Hoc ergo sic dicit: Dico quod formasti me. Et cum me sic formaueris dixi, id est concepi apud me, tenebre conculcabunt me in mortem ex inuidia formositatis et scientie mee. Tenebras Iudeos per emphasim dicit, eo quod ignorantie  tenebris nimis fuerint inuoluti, cum Creatorem et Saluatorem suum in mortem ex inuidia dederint.

Tenebre, inquam, conculcabunt me. Et hoc forsitan facient, id est improuise et irrationabiliter et temerario motu. uel forsitan, id est reuera, sicut etiam in Euangelio forsitan non dubitatiue, sed affirmatiue ponitur, cum dicit: »Si crederetis Moysi, forsitan crederetis et mihi .« Conculcabunt, inquam, me tenebre. Et ex mei conculcatione continget quod nox per emphasim erit illuminatio mea, id est pars saluanda ex Iudaico populo, qui per emphasim nox dicitur, eo quod ignorantie nocte sit inuolutus, illuminabitur fide et Dei cognitione per me. Nox dico ponenda in deliciis  meis, id est inter delicias meas, scilicet in consortio et conformitate discipulorum meorum, qui sunt delicie mee, in quorum sanctitate delector, sicut in summis deliciis. Inde uero certum est mihi quod illi qui nox et tenebre dicuntur, per conculcationem illuminabuntur, quia ipsi iidem existentes modo tenebre non obscurabuntur a te, id est non excecabuntur iusto iudicio tuo, sicut modo iuste obscurantur pro malis meritis suis. Cum dicit non obscurabuntur, datur intelligi, per lyptoten, quoniam a Deo Patre illuminabuntur, et per hoc palam est quod et a Filio illuminabuntur. Nam quecunque Pater, eadem et Filius operatur, et econuerso: unum enim sunt. Non obscurabuntur, inquam, a te. Et idem populus nox existens sic a te fide et cognitione  tui illuminabitur, ut dies dici possit, pre nimia claritate fidei et cognitionis sue. uel sic: Nox illuminabitur sicut dies, id est ad comparationem apostolorum, qui per emphasim dies dicuntur. Nox, inquam, illuminabitur. Et sic illuminabitur, quod sicut erunt tenebre eius, ita erit et lumen eius, id est quanta erit cognitio tenebrarum ignorantie eius, tanta erit illuminatio fidei et cognitionis eius, scilicet magna fuerit ignorantie et peccatorum eius confessio, magna erit illuminatio. Per hoc autem 552 inuitat auditores ad uehementem peccatorum suorum confessionem, ut uehementiorem ueniam promereantur.

Posset queri: Quare potius per te illuminabitur nox, cum per nullum precedentium sanctorum  illuminari potuerit? Ad quod ostendendum respondet sic: Ideo nox erit illuminatio mea, id est ideo dignus sum ut per me illuminentur illi qui nox sunt, quia tu possedisti renes meos, id est delectationes meas, que per renes denotantur, eo quod ex renibus delectatio procedere soleat. Congrue nempe positum est tu, ad differentiam, ac si dicat: Delectationes ceterorum in parte diabolus possidet, cum aliquando illicita in eis cogitatio suboriatur. Delectationes uero meas tu solus et possides, et ab initio mei possedisti, ut nulla in me delectatio habeatur, nisi tibi placita et a te disposita. Ideoque solus ex omnibus dignus sum, per quem infideles illuminentur. Et tu etiam suscepisti me de utero  matris mee, id est tu fuisti susceptor et patronus meus a tempore illo, ex quo in utero matris mee fui, scilicet ita susceptor meus exstitisti ut me solum immunem a peccato faceres originali. Et ideo quoque dignus sum, ut per me nox illuminetur, quia ego confitebor tibi perseueranter, id est nullo tempore desistam a confessione laudis tue. Quod est dicere: Quidquid boni in me est, laudi tue ascribam. Et ideo adhuc quia magnificatus es per me, id est quia per predicationem et bonam uitam meam magnificatus et glorificatus es apud discipulos meos. Unde idem in Euangelio dicit: »Pater, manifestaui nomen tuum hominibus, quos dedisti mihi .« Magnificatus es, inquam, per me. Et hoc terribiliter, id est ita quod  aliis terrorem intulerim iuste damnationis, nisi et ipsi te exemplo mei magnificare studuerint. Et ideo quoque dignus sum, quia per me mirabilia ostensa sunt opera tua, id est me rationabiliter habendo ostendi mirabilia et dignissima esse ea, que in me operatus es, rationalitatem scilicet et uirtutes, quarum dignitatem per effectum operum bonorum ostendi. Ac si dicat: Adam in quo rationabilitatem et uirtutes operatus es, ea mirabilia et digna non ostendit, dum ab eis defecit. Ego uero mirabilia ostendi, dum in eis persistens, ea exterius per opera bona manifestaui.

Mirabilia, inquam, per me facta sunt opera tua: et ea anima mea cognoscet nimis, id est reputabit ualde digna et mirabilia. Ac si dicat: Sicut iam ea  mirabilia reputaui, ita quoque incessanter mirabilia esse reputabo, et ea mirabilia esse aliis manifestabo. Que pro certo Adam mirabilia non reputauit, dum in eis perseuerare neglexit. Cum dicit anima mea cognoscet, idem est ac si dicat: Ego cognoscam. Partem enim pro toto ponit. Quoniam autem dixerat Patrem per se esse magnificatum, quomodo per eum magnificatus sit ostendere intendit, sic: Dico quod per me magnificatus es, et per hoc te magnificaui, quia non est a me occultatum os meum a te datum quod os, scilicet tu fecisti in occulto, id est in interiori meo, in anima scilicet que occulta est. Ponitur autem hic os pro osse, non pro ore. Dicit uero rationalitatem esse os anime, eo quod robustior pars anime sit, sicut os in corpore  robustius est. Hoc autem quod dicit, non est occultatum, idem est ac si dicat: Os meum a te datum, quod uidelicet fecisti in occulto, non est a me occultatum, scilicet uis rationis mee non est a me occultata, sed exterius manifestata, dum te bene uiuendo et aliis predicando gloriosum et magnum ostendi. Que utique rationis uis ab Adam occultata fuit, dum ab obedientia Dei desistens, eum glorificare et magnificum ostendere non studuit. Dictum est a similitudine inertis militis, qui gladium suum, cum uiriliter pugnare deberet, abscondit. Cum dicit os non esse occultatum, per lyptoten datur intelligi quod illud os bene operando manifestauit, et sic Deum magnificauit. Dicitur quoque  liberum arbitrium os anime. Cuius pro certo tunc uis occultatur, cum non recte usurpatur, et ad mali operis exercitium flectitur. Nam cum a Domino 553 ideo datum sit ut in bono exerceatur, et sic sit meritum, ille reuera illud non ad hoc esse datum ipsa rei experientia negat, qui potius ad usum operationis praue declinat. Quia uero dixerat os suum non esse occultatum, posset dici: Non est mirum si os non occultasti, quia forsitan in hac passibilitate in qua sumus nos non fuisti. Contra quod respondendo se fuisse passibilem ostendit, ut per hoc magis commendet perseuerantiam sue bone operationis. Magnum enim fuit eum in proposito bonitatis sue perseuerasse, cum ex debilitate passibilitatis habuerit posse deficere.

 Hoc autem sic dicit: Dico non est occultatum os meum, et substantia mea, id est natura mea, quam superius os uocaui, non est occultata, scilicet uis rationalitatis et liberi arbitrii mei non est occultata, licet sit existens in inferioribus partibus terre, id est in huius mundi partibus que dicuntur inferiora terre, id est indigniores partes terre, ad respectum paradisi terrestris, in quo Adam positus primum fuit; qui dignior et superior dicitur, eo quod ibi nulla sit eris inclementia, immoderatio nulla, neque caloris neque frigoris, sed omnia serena et temperata. Ceterum in huius mundi conualle est maxima eris perturbatio, unde multiplex passio contingit. Ideoque mundus iste paradiso inferior, non secundum situm loci, sed secundum indignitatem rei. Hoc autem quod  dicit substantia mea in inferioribus terre, sic adaptatur: Substantia mea, id est uis nature mee non est occultata, sed per perseuerantiam bone operationis manifestata, licet sit posita in inferioribus terre, id est in huius mundi calamitosa conualle, ubi posset esse locus occultandi, propter instantiam multimode anxietatis. Quod pro certo Adam fecit, scilicet uim nature sue abscondit, non persistendo in obedientia, licet nondum in inferioribus terre positus esset, sed in paradiso ubi nulla passionis anxietas, nulla deficiendi necessitas. Non est occultata substantia mea idem est quod non est occultatum os meum, sed repetitum est ut addat in inferioribus terre. Cum igitur perfectus sim eo quod renes meos possedisti et suscepisti me de utero matris mee, et  non est occultatum os meum, procul dubio patet quod oculi tui uiderunt imperfectum meum, id est oculi dispositionis tue preuiderunt, et uoluerunt imperfectionem meam, id est mortem meam, que summa debilitas est et imperfectio, scilicet cum adeo consummatus sim in omni perfectione sanctitatis, ideoque ut per me fideles saluentur dignus sim, placuit dispositioni tue, ut secundum mortalitatem imperfectus essem et debilis, et pro salute meorum futurorum moriar. Et per hanc imperfectionem mortis mee in me libro tuo dies scribentur, id est in exemplo mei qui sum liber tuus, quem proposuisti exemplar iustitie in omnibus, scribentur dies, id est perfecti effecti efficientur illi qui futuri sunt dies, id est clari et illuminati in scientia, discipuli mei,  scilicet. Quod autem se librum dicit, et dies scribendos esse ad exemplum sui asserit, a similitudine dictum est optimi libri, ad cuius exemplum ceteri libri scribuntur.

Exponit autem quomodo ad eius exemplum scribentur, addendo sic: Dico quod in me libro dies scribentur, scilicet formabuntur ad exemplum mei, id est interius in uirtutibus fient formosi: et nemo formabitur in eis remanens. Ac si dicat: Cum plures ad eorum exemplum formosi sint efficiendi, nullus tamen in eis spem ponet formositatis, ut dono ipsorum putet se formosum fieri. Unde Paulus: »Nunquid Paulus crucifixus est pro uobis? aut in nomine Pauli baptizati estis?«   Nemo, inquam, in eis spem habebit formositatis. Mihi autem, id est sed ad honorem meum nimis honorificati sunt amici tui, Deus, id est honorificabuntur in uirtutum formositate fideles, qui bene uiuendo amici tui futuri sunt; ac si dicat: Mihi soli ascribendum est, quod quicunque fideles erunt in uirtutibus formosi, per me enim formosi fient. Et etiam quod maius est, mihi, id est ad honorem meum nimis confortatus est principatus 554 eorum, id est confortabitur in uirtutum formositate; ac si dicat: Mihi ascribendum est quod discipuli mei, qui principes et digniores sunt inter ipsos amicos, confortati et robusti erunt in hac formositate. Ego enim dinumerabo eos amicos, id est eos de massa perdendorum exemptos, certo numero ad formositatem  salutis eligam, ac si dicat: Ita mihi certus erit numerus eorum, ut neque crescere neque decrescere possit. Per hoc autem eos reddit beneuolos, cum ad salutem eos dicat esse dinumeratos. Quia uero dixerat dinumerabo, ne uiderentur apud homines numerabiles, addit: Et, licet dicam quod eos dinumerabo, tamen multiplicabuntur adeo ut sint super arenam, non ut sint plures numero quam arene, sed super arenam erunt, id est magis innumerabiles quam arena, scilicet ut citius possit numerus arene sciri quam eorum numerus. Hoc autem quod sic amici tui honorificabuntur, non solum accidet per imperfectum meum, id est per mortem meam: sed per hoc quoque quod exsurrexi, id est quod ex morte surgam et immortalis fiam et impassibilis:  et, licet nondum exsurrexerim, tamen ego adhuc existens mortalis et passibilis sum tecum ceternus et consubstantialis, secundum quod Deus ideoque potens sum amicos tuos honorificare.

Inde uero patet quod tecum in essentia item sum, quoniam si occideris Deus Pater peccatores, id est constat quod tu occidisti iam excecando in anima iusto iudicio tuo peccatores, resipiscere nolentes, dicens illis occulto et inaudibili dicto dispositionis tue: O uiri effusores sanguinum, id est o uiri proximorum interfectores, aliquando in corpore puniendo, aliquando uero in anima eos blanditiis decipiendo, declinate a me, id est discedite et elongamini a mei cognitione et uoluntaria subiectione. Et ideo nempe declinate, quia dicitis in cogitatione  uestra nequissima: Fideles accipiant in uanitate ciuitates suas, id est collectiones hominum, quas sibi conformant, scilicet cum ipsi multos sibi colligant, quibus nescio que inuisibilia bona promittunt, unde ipsi quoque remunerationem exspectant: Hoc faciant in uanitate, id est inutiliter, ut nec ipsi inde quidquam utilitatis habeant unquam, nec illi quos sibi conformando accipiunt. Nonne illos peccatores qui male uidendo oderunt te oderam, id est odiui occidendo eos tecum in anima excecando? Odiui utique, ideoque constat quod tecum idem sum in natura. Hoc autem idem est ac si sic poneret. Inde patet me tecum esse, quia peccatores quos occidisti, eos odio habens ideo, quia dixerunt in cogitatione  sua accipiant fideles in uanitate ciuitates suas, eos similiter occidi odio habens. Et licet eos oderam, tamen ex compassione misericordie tabescebam, id est anxiabar pro eis in anima, a similitudine illius qui ex nimia anxietate tabescit. Tabescebam, inquam, extendens me consideratione super illos inimicos meos existentes, quod iuste puniendi sunt, id est anxiabar ex compassione damnationis eorum quam preuidebam. In hoc autem nobis exemplum in se prescribit, quatenus de inimicorum damnatione compatiendo anxiari debemus, etsi eos in hoc quod mali sunt odimus. Unde Prosper: »Recte in malis odimus malitiam et diligimus creaturam.«

Quia uero dixerat se odio habere peccatores, cum quoddam odium malum sit, de quo odio dicat, determinat  cum dicit: Oderam, inquam, illos, et hoc non iniquo odio, sed profecto odio oderam illos, id est tali odio quod bonum est et ad perfectos uiros pertinet. Oderam, scilicet eos in hoc quod mali, non in hoc quod Dei creatura erant. Dico quod tabescebam super inimicos meos: et licet ex compassione damnationis eorum tabescerem, tamen inimici facti sunt mihi male uiuendo, quod minime facere deberent, ideoque eos iuste odio habui. Postquam consummatam perfectionem suam ad auditorum instructionem ostendit, orat de perseuerantia eiusdem perfectionis, ut eosdem auditores de hac eadem perfectione orare instruat. Dixi, o Domine Pater, quod probasii me, et cognouisti me, et cognouisti semitam meam. Hoc autem 555 oro ut perseueranter facias, scilicet perseueranter  proba me, Deus Pater, id est duc me perseueranter in approbationem et experientiam preceptorum tuorum, et hoc dico secundum cogitationes. Quod est dicere: Fac me probe et diligenter de preceptis tuis cogitare. Et sic scito cor meum, scilicet adeo cordis mei cogitationes probas facias, ut cor meum sic dignum sit ut illud scias, id est diligas. Illa enim Deus scire dicitur que diligit. Non solum autem me proba quantum ad cogitationes, sed etiam oro interroga me quantum ad opera, id est fac me experiri et approbare mandata tua quantum ad opera, scilicet fac ut bene operer complendo precepta tua. Interrogare ponitur pro experiri uel pro inuestigare, eo quod interrogando solet fieri experientia et inuestigatio. Interroga, inquam, me secundum  opera, et sic cognosce semitas meas, id est adeo me precepta tua experiri facias, ut semitas meas cognoscas, id est ut rationes meas diligas; que semite dicuntur, eo quod ardue sunt et singulares. Proba, inquam, et interroga, et uide misericorditer, scilicet hoc non oro solis meritis meis, sed hec oro facias respectu misericordie tue. Illa quippe Deus uidere et respicere dicitur quorum miseretur. uide, inquam, si tamen in me est aliqua uia iniquitatis, id est operatio iniquitatis, que in altis est uia ad damnationem, tunc nunquam me uideas. Ac si dicat: uide me, cum non sit in me uia iniquitatis. Et deduc me in uia eterna facta, id est me perseuerare fac in uia mandatorum tuorum, sic ut mihi sit eterna, id  est assidua ad eternitatem ducens: scilicet sic fac me in ea perseuerare, ut nunquam ab ea desistam, et per eam ad eternitatem attingam. Multi enim ad tempus perseuerantes quandoque deficiunt, et sic ad eternitatem non attingunt.



IN PSALMUM CXXXIX.

Titulus centesimi tricesimi noni Psalmus Dauid, id est uniuscuiusque fidelis respicientis in finem, id est in Christum, qui est finis et perfecte consummatus in omni iustitia et sanctitate, ut in psalmo superiori ostensum est. Cuius perfectionis ut ualeant esse participes, orant ut Deus per gratiam eripiat a malis hominibus, id est a male operantibus, et iniquis, id est ab hereticis, qui eos sibi conformare nituntur.  Hanc autem orationem ea intentione faciunt ut aliis hoc idem orandi dent exemplum. Ostendunt quoque ipsorum hereticorum infestationem et occultam et manifestam, ut auditores ab ea cauere doceant.

Eripe me, Domine, per auxilium gratie tue, ab homine malo, id est a massa hominum mala operantium, ne me sibi conformare possint. Et eripe me a uiro iniquo, id est a massa uirorum hereticorum, antonomastice iniquorum, ne me sibi ualeant conformare. Bene uero singulariter primo ponitur ab homine malo et a uiro iniquo: postea pluraliter ponitur qui cogitauerunt, quia et unum quid in massa sunt et multe persone. Cum autem se et de mala operantibus, et a uiris iniquis eripi orauerit fidelis  in hoc psalmo agens, precipue immoratur in oratione ereptionis ab hereticis, cum periculum maximum in eis sit. Horum autem hereticorum impugnationem ostendit, sic: Eripe me, inquam, a massa uirorum iniquorum: qui uiri iniqui cogitauerunt iniquitates, id est iniquas et hereticas cogitationes, adinuentas in corde, non in Scripturis. Ac si dicat: Ideo necesse est orare me, ut a uiris iniquis eripiar, quia ipsi cogitauerunt, et adhuc cogitant iniquitates, quas in corde adinuenerunt, et a Scripturis non habuerunt. Et non solum cogitauerunt, sed et tota die, id est iugiter constituebant, id est aduersus Catholicos prelia moliebantur, per garrulitatem multiplicum argumentationum suarum. Et non qualicunque modo constituebant prelia, sed ita quod acuerunt linguam  suam, id est acuta et subtilia fecerunt uerba sua, 556 ut magis lederent, et eo amplius periculosa essent. Acuerunt, inquam, existentes sicut serpentes, id est comparabiles serpentibus. Sicut enim serpentes tortuose incedentes latenter serpunt, et sic in occulto percutiunt; ita ipsi tortuose incedentes, per diuersos errores heresum, in occulto et ex improuiso incautos percutiunt. Et sub labiis eorum est uenenum aspidum, id est in uerbis eorum latet error insanabilis, sicut uenenum aspidum insanabile est. Postquam enim eo errore quilibet imbutus erit, uix illo poterit expediri, sicut aliquis ueneno aspidum imbutus, eo aut uix aut nunquam expeditur. Congrue uero ponit sub labiis: cum enim eorum  uerba blanda uideantur et bona. latet in eis error inextricabilis.

Postquam ostendit necessarium esse se orare, ut a uiris iniquis eripiatur, cum aduersus Catholicos constituant prelia auditus etiam quorum ualde periculosus est, eamdem orationem ad aliud repetit, ut uidelicet ostendat necessarium esse orare. cum aduersus eum constituant prelia, que etiam ostendit. Hoc autem sic dicit: Non solum oro eripi ab homine malo, et a uiro iniquo, ideo quia constituunt prelia aduersus quoscunque Catholicos, que periculosa sunt etiam solum audientibus, sed et oro custodi me, Domine, de manu peccatoris, id est de potestate cuiuscunque mala operantis, ne me possit incorporare sibi, et eripe me a uiris iniquis, id est hereticis ne  incorporer ab eis qui cogitauerunt supplantare gressus meos, id est ideo a uiris iniquis oro eripi, quia cogitauerunt et adhuc cogitant supplantare gressus meos, id est cogitauerunt qualiter affectiones fidei mee pessumdare possent, ac si dicat: Si tantum aduersus alios et non aduersus me cogitarent, timendum esset mihi ne ceterorum exemplo contra quos cogitant incorporarer, si ipsi incorporarentur. Quanto magis ergo timendum est cum aduersus me cogitauerint? Non solum autem hoc cogitauerunt, sed et ipsi superbi existentes, id est ex superbia errantes, absconderunt mihi laqueum, id est nisi sunt absconse parare mihi laqueum, id est errorem quo me illaquearent et sibi conformarent.

Bene uero dicit absconderunt. Tunc enim in abscondito  parant erroris laqueum, cum quedam blanda uerba, que sancta uidentur admiscendo, inductionibus suis fideles in errorem attrahere nituntur: a similitudine uenatoris, qui fere uel uolucri decipiende, laqueum in abscondito tendit. Non solum autem absconderunt laqueum, sed et manifeste extenderunt funes in laqueum, id est extensas et ordinatas fecerunt argumentationes suas, ut essent mihi in laqueum, id est in captionem et interemptionem, que dicuntur funes, eo quod graues sint ad dirumpendum, sicut laquei de funibus facti, a similitudine uenatoris, qui ad feras illaqueandas laqueos factos de funibus extendit. Non solum autem funes extenderunt, sed et ipsi existentes non in itinere sed iuxta iter, id est uisi tenere auctoritatem sanctorum,  que fidelibus est rectum iter fidei, quam ipsi sinistre exponunt, et sic non sunt in ipso itinere, sed iuxta iter; tali modo posuerunt mihi scandalum, id est offendiculum erroris periculosissimum. Tunc enim citius aliquis decipitur, cum ipsi auctoritas sinistre interpretata pretenditur. Quoniam autem extenderunt funes, et iuxta iter scandalum posuerunt, dixi Domino et interius bona affectione, et exterius ore: Deus meus es tu, id est Creator meus; te scilicet reputo Creatorem et me reputo creaturam. Et cum te Deum meum esse reputem; exaudi, Domine, uocem deprecationis mee, scilicet cum sis Dominus omnipotens, audi uocem meam, qua te deprecor ut efficias quod oro. Que nimirum uox deprecationis  hec est: O Domine, reuera Domine, qui iam hoc mihi beneficium concedis, quod tu existis uirtus et causa salutis mee, id est qui es constantia mea in omni bono, per quam ad salutem eternam attingam; tu 557 obumbrasti super caput meum positum in die belli, id est dedisti obumbrationem, id est refrigerium misericordie tue, super mentem meam, positam in feruore belli, qui per diem intelligitur eo quod in die feruor solis sit. Quod est dicere: Qui iam hoc mihi beneficium contulisti, ut cum in feruore belli hereticorum positus essem, mentem meam refrigerares spiritali et inuisibili refrigeratione gratie tue, ne deficeret sub estu nimio illius belli a similitudine pugnantium, qui obumbrantur ne propter estum deficiant.

 Tu inquam, Domine, non tradas me peccatori, id est ne permittas me tradi heretico, antonomastice peccatori, ut illi conformer. Necesse est autem ut hoc orem. Ipsi enim peccatores cogitauerunt contra me, scilicet cogitauerunt talia que mihi contraria sint, quali uidelicet modo me decipiant. Me dico separatum a desiderio meo. Desidero enim in integritate fidei persistere. A quo nempe desiderio remouerer, si peccatori conformarer. Et quia contra me cogitauerunt, oro ne derelinquas me inadiutum, cum ego, in quantum possum, per liberum arbitrium peccatoribus resistam. Ne derelinquas me idem est quod superius positum est, ne tradas me peccatori, nisi quia liberum arbitrium notat, et est ex nimia affectione repetitum. Ille quippe qui per se aliquid  operatur, opportune orat ut adiuuetur. Dico, ne derelinquas me, ne peccatores exaltentur, id est superbe glorientur si derelictus fuerim. Ne exaltentur, inquam, et hoc forte, id est infortunate ad eorum uidelicet infortunium. Istud autem quod dicit ne forte exaltentur oratio est pro peccatoribus, ut pro inimicis auditores orare instruat. Ac si dicat: Ideo oro non derelinqui, quia si derelictus deficerem, peccatores inde ad eorum infortunium et damnationem exaltarentur. uel ne exaltentur forte, id est temere. Ac si dicat: Ideo oro ut non exaltentur, qui temeraria esset huiusmodi exaltatio, ideoque nociua eis. Ne derelinquas, inquam, me. Et necesse est ut hoc orem. Nam circuitus eorum operit et operiet iugiter caput eorum, ideoque periculosum est cum eis agere.  Caput eorum summam heresis dicit, eo quod ad eam omnes eorum sententie spectant, sicut caput omnium membrorum principale est. Circuitus dicit, multiplices anfractus argumentationum et sententiarum ipsorum, quibus summam heresis sue occultant et muniunt, ne a Catholicis perimantur, a similitudine serpentis, qui circuitu caude caput operit, in quo precipue uitalitas eius est, ne in eo percutiatur.

Exponit autem hoc quod positum est circuitus eorum operiet caput eorum, sic: Circuitus, inquam, eorum, operiet caput eorum, id est multiplex anfractus sententiarum et argumentationum eorum occultabit et premuniet summam heresis eorum, ne  possit exstingui. Quod est dicere: Labor labiorum ipsorum operiet eos, id est uerborum suorum multiplicitas, in quibus inueniendis ipsi ualde laborabunt, muniet eos. Quia pro hereticis orauerat, dicens ne forte exaltentur, ostendit quod non exaltabuntur; sed quidam eorum conuertentur, et sic saluabuntur; quidam uero in garrulitate persistentes, damnabuntur. Hoc autem ea intentione dicit ut omnes auditores ab heresi retrahat. Oro ne forte exaltentur; et uere non exaltabuntur, nam cadent carbones super eos, id est spiritales uiri qui sunt carbones desolatorii, igne caritatis et Dei cognitionis accensi, cadent super eos, id est eum magno pondere sententiarum suarum authenticarum oppriment eos et deuincent, a similitudine ponderose rei, de  super cadentis, que aliquem opprimit. Non solum autem carbones cadent super eos, ut deuincant, sed etiam, Domine, per eosdem carbones deiicies eos a superbia eorum, id est eos humiles facies, mittens postea in ignem, id est in illuminationem Spiritus sancti. Et in ignem missi ulterius non subsistent, id est non permanebunt in miseriis heresum. Hoc autem de parte dictum est. Super quosdam, inquam, eorum cadent carbones, et deiicientur in ignem, et in miseriis non subsistent. uir autem quicunque linguosus, 558 id est quicunque ex eis resipiscere nolens, in linguositate heresis sue perseuerabit, in terra hac non dirigetur a Domino, ubi locus est dirigendi, id est quandiu in hac terra uiuet, non diriget cum Dominus, ut fidei rectum iter incedat. In interitu  uero cum anima separabitur a corpore, ipsum uirum iniustum, id est uirum linguosum ideo quia iniustus est, capient mala eterne damnationis, ne ulterius euadat. Quia uero uir linguosus sic damnabitur, cognoui ego per contrarium. Per hoc scilicet hoc cognoui, quia cognoui quod Dominus faciet in futuro iustum iudicium inopis, id est iuste remunerabit quemque fidelem suum, qui pro eo hic inopiam patitur. Ac si dicat: Cum suos sit interna beatitudine remuneraturus, certum est inde mihi, quod et uiros linguosos est iuste damnaturus. Et non solum faciet iudicium inopis, sed et faciet uindictam pauperum de uiris linguosis, scilicet inde mihi certum est quod uiros linguosos damnabit, quia certus sum quod pauperes suos de illis uiris linguosis uindicabit;  que pro certo uindicta non erit alia quam damnatio eterna. Cum dicit quod faciet de uiris linguosis uindictam pauperum, datur intelligi quoniam ipsos pauperes persequentur.

Ad hoc autem quod extra librum intelligitur, sic sequentia iunguntur. Dico quod faciet de linguosis uindictam pauperum, propterea quod eos persequuntur. uerumtamen licet eos persequantur metu eorum, iusti a tui confessione, o Deus, non deficient, sed iusti iugiter confitebuntur nomini tuo, id est laudabunt te ex consideratione nominis tui, quod est Dominus. uel sic: Dico quod uirum iniustum mala capient in interitu. Inde uero hoc cognoui, quia Dominus faciet iudicium inopis, scilicet faciet hic  iudicium de quocunque bono, pro eo inopiam patiente, iuxta quod legitur: »Incipiat iudicium a domo Dei .« Exponit ergo quod iudicium faciet de inope, cum sic addit: Et, id est, faciet uindictam pauperum, id est iusto iudicio suo faciet uindictam de pauperibus suis peccantibus, cum eos hic per transitoria flagella corrigit, ut per hoc comprobet quod cum nec suis parcat, multo minus in futuro parcet iniustis. Faciet, inquam, uindictam pauperum, uerumtamen quanquam hic pauperes suos iustos per flagella corrigat, iusti non ideo desistent a laude tui, sed iusti confitebuntur nomini tuo. Hoc ut superius exponitur. Hic, inquam, confitebuntur nomini tuo. Et in futuro ipsi recti habitabunt, in eterna gloria, existentes, o Christe,  cum uultu tuo, id est cum penitentia tua uidendo te facie ad faciem. uel sic, si de Patre dicatur: Et in futuro, o Deus Pater, ipsi recti habitabunt, id est manebunt in eterna gloria cum uultu tuo, id est cum Christo Filio tuo, qui uultus tuus dicitur, ut in quarto psalmo ostensum est ubi dicit: »Signatum est super nos lumen uultus tui .«



IN PSALMUM CXL.

Titulus centesimi quadragesimi. Psalmus Dauid, id est fidelium ad instructionem auditorum, ostendentium se ad Dominum clamasse et eum orasse, ut eos digne faceret orare et bene operari, et eosdem custodiret ne in ore uel in corde criminaliter peccarent, et ne cum hominibus operantibus iniquitatem communicarent. Ostendunt quoque quod, si peccauerint,  a iustis corripientur, ut auditores instruat, ne si quando peccauerint a iustis corripi fugiant. Predicunt quoque quorumdam peccatorum conuersionem, ut auditoribus exemplum conuertendi peccatores tribuant. Ostendunt insuper se a quibusdam peccatoribus non conuertendis esse passuros tribulationes, et pro ipsis tribulationibus orant, ut auditoribus exemplum tribuant, et patiendi et in tribulationibus orandi. Agunt quoque de quorumdam Christianorum in tribulationibus defectu, quos scilicet propter iniquitatis sue meritum Deus deficere patitur, ut per hoc deterreant ab iniquitate auditores, ne deficiant et sic in eternum pereant.

559 Domine Deus, ad te misericordem et omnipotentem  respiciens clamaui, id est clamorem intense affectionis emisi, ut tibi prorsus uoluntate bona deuotus essem. Quoniam ergo clamaui, exaudi me, ut quod clamaui impetrem. Non solum autem clamaui, sed et perseueranter clamabo. Et cum clamauero ad te, intende uoci mee, id est fac te intensum interiori uoci clamoris mei, ut uidelicet quod intense oro, tu intense conferas. Clamaui, inquam, et clamabo; et ecce quid clamaui et clamabo: Dirigatur scilicet a te oratio mea, id est fac orationem meam directam et iustam. Quia uero quorumdam hypocritarum oratio hominibus directa uidetur, cum potius sit iniusta, ad determinandum additur, in conspectu tuo. Ac si dicat: Nec oro ut tamen in conspectu hominum dirigatur, sed in conspectu tuo,  id est sic dirigatur ut sit in beneplacito tuo, scilicet ut ea petam que tibi placent, et que petenda sunt. Quoniam autem quidam orant ea que oranda sunt, et Deo placent, et hoc tamen non bona intentione ut illi qui sapientiam orant adipisci, non ut sapienter uiuendo celestia bona expetant, sed ut ex ea consecuta sese aliis preferant, additur sicut incensum. Ac si dicat: Ita oro dirigatur oratio mea in conspectu tuo ut sit sicut incensum, sic, scilicet, ad celestia bona intentione intendes, sicut fumus incensi ad superiora tendit. Hoc autem totum est ac si dicat: Fac me orare ea que oranda sunt, et hoc intentione celestium bonorum. Et eleuatio manuum mearum, id est operum meorum sit sacrificium uespertinum, id est completio noue legis, que est dulcissimum  sacrificium Deo. Unde Prosper;

   . . . . . . Offerri nequit hostia maior,
Quam cum homo castorum profert libamina morum,
   Et de uirtutum munere sacra litat.

Dicitur autem noua lex uespertinum sacrificium, uel quia nouissima est post ueterem, sic ut eam nulla alia sequatur, sicut uesperum, cum sit extremum nulla pars diei sequitur, uel quia in morte Christi dedicata est, que uespertinum sacrificium dicitur, eo quod circa uesperum ad horam nonam, scilicet sese moriendo Deo sacrificium laudis obtulit. Que nimirum mortis oblatio in lege ueteri per agnum figurabatur, per cuius uespertinum sacrificium populus Isreliticus est ab Aegyptiaca seruitute liberatus.

Eleuatio, inquam, manuum mearum sit sacrificium  uespertinum, scilicet sic permittas me bona opera mea bona intentione eleuare et magnificare, ut non solum ueterem, sed et nouam legem compleam. Unde Dominus in Euangelio: »Nisi abundauerit iustitia uestra plus quam Scribarum et Phariseorum, non intrabitis in regnum celorum .«

Non solum autem clamore intenso oraui, ut oratio mea dirigatur, et eleuatio manuum mearum sit sacrificium uespertinum, sed etiam de custodia oris sic oraui: Pone, Domine, custodiam ori meo, id est custodi potentia uoluntatis tue os meum. Ne uero uideretur orare ut sic custodiret, ne aliquid loqueretur, ad determinandum sic addit: Et, id est scilicet, labiis meis pone ostium, id est talem custodiam que comparabilis sit ostio, scilicet sicut ostium ad hoc in  domo ponitur, ut his qui in domum intrare digni sunt aperiatur. His uero qui intrare non debent claudatur, ita quoque ori meo custodia misericordie tue presideat, ut que loquenda sunt dicam, que uero uana sunt et nociua, taceam. »De omni enim uerbo otioso quodcunque locuti fuerint homines reddent rationem in die iudicii .« Pone, inquam, ostium labiis meis. Ostium dico circumstantie, id est talem custodiam ori meo pone, ut non simpliciter os ab illicita locutione custodiat, sed que etiam omnibus corporis sensibus circumstet, et eos ab illicitis motibus muniat, uisum scilicet ne illicite uideat, aurem ne illicite audiat, et ceteros sensus imiliter. Non solum autem oro poni custodiam ori,  sed oro quod maius est, scilicet ne declines, id est ne permittas declinari et a dignitate 560 sanctitatis sue humiliari cor meum in uerba malitie, id est ad cogitandum uerba illa que malitiosi homines loquuntur, excusando se de peccatis, uel per infirmitatem nature, uel per necessitatem facti. Ac si dicat: Non solum oro ne uerba malitie loquar, sed etiam quod minimum est oro ne in corde uerba malitie concipiam, ut me de peccatis excusem. Non solum autem hoc oro, sed hoc quoque, non permittas declinari cor meum ad excusandas excusationes mei existentis in peccatis, scilicet ut si aliquo modo contigerit ut me stulte de peccatis excusem, ad hoc saltem excecationis ne me permittas deiici, ut ipsas excusationes excusem, id est ipsas esse iuste factas in corde  concipiam. Peior enim est excusatio excusationis, quam excusatio de peccatis.

Ostendit autem que sibi utilitas continget, si oratio sua superius posita admittatur, ut per hoc magis quod orat assequi mereatur. Oro pone custodiam ori meo, et non declines cor meum. Quod si impetrauero beatus ero, quia cum hominibus operantibus iniquitatem criminalem non communicabo, id est non ero particeps et cooperator iniquitatis eorum. Et determinandum est propter sequentia, quia dictum est hoc de minus operantibus. Non communicabo, inquam, cum hominibus operantibus iniquitatem, et etiam non communicabo cum electis eorum, id est cum prelatis et cum maioribus eorum, operantium iniquitatem. Ne uero uideretur se penitus ex arrogantia  iustificare, ad exemplum humilitatis se indigere correptione ostendit sic: Non communicabo, inquam, cum operantibus iniquitatem: ita scilicet ut criminaliter peccem. Sed tamen cum uenialiter peccauero, corripiet me ecclesiastica disciplina, iustus quilibet Ecclesie prelatus, et hoc non in ira, sed in misericordia. Et increpabit me seueris uerbis, et illud tamen fiet in misericordia. Corripiar, inquam, a iusto, oleum autem peccatoris non impinguet caput meum, id est mentem meam, et sic oro ut eueniat oleum scilicet peccatoris, id est adulatio cuiuslibet peccatoris, dicta oleum, eo quod ad modum olei suauis sit et blanda, non impinguet caput meum, id est non deliniat mentem meam, et delectet ut ad consensum illicitum pertrahat, ad modum olei, quod  quos impinguat delinit. Non impinguet, inquam, ut me sibi conformet. Et uere non impinguabit, sed ego potius peccatorum partem mihi conformabo. Quoniam adhuc aliquantulum spatii restat, et post oratio mea superius posita erit in beneplacitis eorum, id est continebitur inter beneplacita eorum, scilicet placebit eis hoc idem orare quod superius oraui, et per hoc oratio mea erit in beneplacitis eorum, quod absorpti sunt iuncti petre, id est a nobis absorbebuntur, id est incorporabuntur iungendi petre firmitatis Christo per bonam uitam. Absorbebuntur, inquam, non minores tantum; sed quod mirabilius erit, etiam iudices eorum, prelati scilicet quorum iudicio et exemplo minores peccant. Absorbebuntu  inquam, et hoc per uerba predicationis mee. Audient enim auribus cordis uerba mea, et merito, quoniam ipsa potuerunt, id est potentia erunt et ualentia ad eos instruendos. Quidam, inquam, audient uerba mea, et absorbebuntur iungendi petre. Quidam uero non audituri erunt dicendi per emphasim infernus, eo quod se male uiuendo, et ceteros malo exemplo ad infernum attrahent, et secus hunc infernum, id est iuxta iudicium huius inferni, dissipata sunt ossa nostra, id est dissipabuntur, scilicet, destruentur fortiores ex nostris secundum corpus per uaria tormenta. Ossa dico dissipata sicut crassitudo terre erupta est super terram, id est sicut fimus licet sordidum aliquid et uile, tamen super terram diruptus, id est dispersus, terram crassam reddit et fertilem,  sic et nos, ceu uiles et sordidi per uaria supplicia discerpendi, Ecclesie filios exemplo constantie nostre pingues in uirtutibus reddemus, et sic fertiles in bonis 561 operibus faciemus. Dissipabimur, inquam, secundum corpus; ideoque, oro, Domine, ne auferas animam meam, id est ne permittas ab his dissipatoribus auferri animam meam, ut metu corporee dissipationis eis cedat. Ne auferas, inquam, neque debes auferre, quia, o Domine, reuera Domine, oculi mei interiores, id est affectiones mee ad te respiciunt, et speraui ea que sunt in te, scilicet, eterna bona non secularia. Non auferas, inquam, animam meam, sed custodi me a laqueo blanditiarum, quem statuerunt, id est statuent peccatores mihi, id est ad incommodum meum, ut me per eum illaqueantes  a proposito sanctitatis mee reuocent. Custodi, inquam, me, ne illaqueer illo laqueo. Et non solum a laqueo blanditiarum oro custodiri, sed et custodi me ne superer a scandalis operantium iniquitatem, id est a tribulationibus manifestis, que mihi operationes iniquitatis inferent, quas scandala uoco, eo quod illate plurimos scandalizant. Custodi me, inquam, et uere custodies me ne cadam. Multi uero Christiani peccatores in retiaculo eius iniquitatis positi cadent, id est deficient a proposito confessionis sue, uel per laqueum uel per scandala, ac si dicat: Me custodies ne aliquo modo cadam, multos uero Christianos peccatores merito iniquitatis sue, qua irretiti sunt, deficere permittes. Peccatores, inquam, in retiaculo eius iniquitatis positi sunt,  ideoque cadent. Ego autem qui custodiri a te oro singulariter sum, id est singulariter me habeo, scilicet singularem spem et appetitum habeo celestium bonorum, non multiplicem appetitum terrenorum et singulariter ero donec de hac uita, corporali morte transeam. Et quia singulariter sum et ero, non permittas me cadere. Unde Psalmographus alibi: »Unam petii a Domino, hanc requiram ,« etc.



IN PSALMUM CXLI.

Titulus centesimi quadragesimi primi. Intellectus Dauid, cum esset in spelunca. Intellectus sane psalmus iste dicitur, eo quod in eo intellectus Christi, ueri Dauid, quem in passione sua habuit, continetur.  Titulus sic exponitur. Intellectus iste, id est psalmus iste est, Dauid, Christi habitus illi Dauid, cum esset in spelunca, id est in assumpta humanitate mortali; que ad respectum deitatis humilis fuit, ad modum spelunce, et in qua latuit ut in spelunca. uel sic: In hoc psalmo denotatur intellectus Dauid Christi, habitus cum esset in spelunca, ut hoc, ut supra exponitur. uel habitus cum esset in spelunca sepulcri nondum re, sed iam consideratione, scilicet, cum iam consideraret se moriturum in sepulcro esse ponendum. Hec uerba protulit uel hunc intellectum, qui in hoc psalmo concipitur, habuit. uel, cum esset adhuc in spelunca ante passionem, id est in hoc mundo corporaliter conuersans; qui nimirum propter sui humilitatem spelunca dicitur, ad respectum  patrie celestis, que mons sublimis appellatur. In quo mundo quasi in spelunca Christus latuit, dum incarnatus mortalis et passibilis apparuit. Titulus autem iste, iuxta historiam positus est, que talis est: Cum a Saule Dauid persequeretur, speluncam ingressus est, et ibi latuit. Accidit autem ut persecutor eius Saul cum ad locum eiusdem spelunce perueniret, et Dauid ibi latere ignoraret, causa uentrem purgandi eam ingrederetur. Quo purgante, Dauid latenter ad eum accessit, et clam oram chlamydis, id est uestimenti eius abscidit, ut hoc signo comprobaret quod eum occidendi facultatem habuisset .

Allegoria autem huius historie, non usquequaque persequenda, talis est: Per Dauid quidem pro persecutione  Saulis in spelunca latitantem, Christus multo tempore uite sue a Iudeis membris diaboli persecutus in hoc mundo humanitus latens, exprimitur. Per Saulem uero in speluncam causa ponendi fetida sui uentris ingressum diabolus figuratur, qui per peccatum primi parentis hunc mundum ingressus est, ut cogitationes et operationes fetidas et illicitas hic poneret. Cuius uestimenti oram Dauid Christus gladio abscidit, cum humani generis quod sibi ut uestimentum coniunctum erat partem saluandam 562 ab ipsius subiectione spiritalis doctrine gladio sequestrauit. Est igitur in hoc psalmo uox Capitis qualiter in consideratione passionis sue ad Dominum clamauerit et eum deprecatus fuerit ostendentis, ut in se membris suis exemplum prescribat  in tribulationibus orandi. Passionem quoque suam indicat, ut illos pro quorum salute passus est obnoxios sibi reddat, et patiendi pro ipso eis exemplum attribuat.

uoce mea, id est mihi congrua uoce uidelicet intense deuotionis sancta et pura, o auditores, ad Dominum Patrem clamaui. Quod est dicere: Intensam erga cum deuotionem et affectionem habui, que clamor intensus fuit. Non solum autem clamaui, affectuose me erga eum habendo, sed etiam uoce mea interiori deprecatus sum, id est deprecationem feci respiciens ad Dominum misericordem et omnipotentem. Non tantummodo clamaui ad Dominum, et deprecatus sum eum, sed et nunc effundo  id est ex toto fundo orationem meam in conspectu eius, scilicet manifesto orationem meam in conspectu, id est in cognitione eius, a similitudine rei incluse, que cum effunditur, id est extra funditur, manifestatur. Quod est dicere: Orationem meam ipsi manifestam et cognitam facio, id est tale quid oro, quod cum idoneum sit, est eius cognitione dignum. Illa enim que sunt idonea Deo, antonomastice dicuntur cognita et manifesta. Effundo, inquam, orarationem, et ante ipsum existens, id est in familiaritate et beneuolentia eius pronuntio, id est narro interius tribulationem meam, quam pro eius obedientia complenda iugiter patior, et adhuc sum passurus. Pronuntio quidem non ad iactantiam, sed ad remunerationem pro ea obtinendam, a similitudine  strenui militis, qui cum domino charus sit, non per nuntios ei loquitur, sed ante ipsum existens laborem quem pro ipso passus est, fideliter narrat, ut eiusdem laboris a domino mercedem accipiat. Tribulationem, inquam, meam pronuntio in deficiendo spiritum meum, id est destruendo uoluntatem anime mee, spiritum dico prodeuntem ex me, id est ex fragilitate humanitatis mee, ac si dicat: Sic tribulationem meam pronuntio, ut cum ex fragilitate carnis habeam nolle pati, hanc meam uoluntatem obiiciam, et tue uoluntati obedire paratus sum, scilicet, ut patiar, iuxta quod idem in Euangelio: »Pater, si fieri potest, transeat a me calix iste; uerumtamen non sicut ego uolo, sed sicut tu« .

 Ubi nos hic habemus in deficiendo, Hebraica translatio habet: cum anxiaretur cor meum. Unde constat quod in hac translatione deficiendo legi potest pro anxiando, non ideo quidem positum, ut anxietas aliqua passionis generasset in eo defectum, sed ut uehementiam sue passionis ostendat, que defectum posset in alio generare. Secundum igitur hanc sententiam ita legitur: Pronuntio, inquam, tribulationem meam habitam et habendam in deficiendo spiritum meum, id est in anxiando animam meam, scilicet, que tribulatio iam causa est, cum habeatur nunc, et causa erit cum habebitur, quare anima mea anxietur. Ne uero uideretur anxietas hec ipsi preter uelle contingere addit ex me. Quod est dicere: Anxiabor, inquam, et hoc quod anima mea anxiabitur,  continget ex me, id est ex dispositione et uoluntate mea. Postquam ostendit se clamasse et deprecatum fuisse, ostendit etiam se bene operatum fuisse, et opera sua Deo placuisse, ut exemplo sui auditores ad bene operandum incitet, sic: Clamaui inquam, et deprecatus sum, et etiam bona opera egi, et tu qui iustus iudex es, cognouisti semitas meas, id est tibi placuerunt bona opera mea ardua et singularia. Tametsi uero adeo dignus sum ut semitas meas cognoscas, tamen mihi posito in hac uia, bonorum operum in qua ambulabam, id est iugiter promouebar, absconderunt laqueum, id est absconse pro reputatione sua parauerunt 563 mortem, qua me illaqueent et detineant. Hoc quod preterite positum  est, pro futuro legendum est, ac si dicat: In uia hac qua ambulo, abscondent laqueum mortis mihi. Ego uero, cum in mortem me dare parabunt, considerabam ad dexteram, id est respiciam ad potiores meos, ad discipulos, scilicet, qui per dexteram exprimuntur, quod dignius membrum est, eo quod in Ecclesia digniora membra sint. Unde in Euangelio: »Conuersus Dominus respexit Petrum .«

Considerabam, inquam, et uidebam, id est experiar an sit aliquis meorum me cognoscens, et non erat aliquis eorum qui cognosceret me, id est non erit aliquis meorum qui constanter me confitendo comprobet se cognoscere me uerum et Deum et hominem esse. Cum enim me denegabunt, se me non cognoscere  uideri facient. Quod dicit: Considerabam et uidebam, ad humanum modum loquitur, ac si breuiter ponat: Experiar rei euidentia quod nullus me cognoscet. Et licet, nullo me cognoscente, posset fugiendi locus esse, tamen periit, id est peribit fuga a me, id est nullo modo mortem fugiam. Et cum fuga a me peribit, non est, id est non erit aliquis meorum qui requirat animam meam, id est qui requirat causam uite mee, quare ab eis auferatur, scilicet, non aliquis erit meorum, qui ausus sit pro me dare sententiam me indignum esse morte, a similitudine patroni, aliquem insontem liberare nitentis, qui requirit causam damnationis eius, ut eam conuincat iniustam esse. uel requirat animam meam, id est innocentiam anime mee, et sic pro me det sententiam,  ac si dicat: Ponatur ut me Deum esse non cognoscant, iustum tamen erit, etsi purus homo uidear, ut, cum innocens sim, animam meam requirant, dando sententiam pro me. Ceterum neque me cognoscent, neque animam meam requirent. Ideo quod nullum habeo auxiliatorem ad te. Domine mi, respiciens clamaui, id est intenso clamore agam. Dixi, id est dicam et interiori uoce et exteriori. O Dominus, tu es spes mea, et non alius, per te, scilicet, spero liberari et remunerari, et portio mea, id est pars mea est in terra uiuentium, id est electio mea est in illis, qui futuri sunt in terra uiuentium, scilicet partem illam hominum per mortem meam eligam, qui in terra uiuentium sunt futuri, ac si dicat: Hoc spero de te, quod illos dabis mihi in  partem et hereditatem, qui in terra uiuentium sunt futuri. Quoniam igitur es spes mea, et quia portio mea in terra uiuentium, intende ad deprecationem meam, id est diligenter attende deprecationem meam: uel intensum te fac deprecationi mee, ut uidelicet intense conferas quod intense deprecor. Et necesse est huc orem, quia humiliatus sum nimis, id est uehementer humiliatus et deiectus ero in tribulationibus. Intende, inquam, ad deprecationem meam; que deprecatio talis est: Libera me a Iudeis persequentibus me, ne eis conformer. Necesse est autem ut orem a persequentibus liberari, quia confortati sunt super me opprimendum, id est se fortes reputabunt ad opprimendum me et deuincendum, et non solum oro  libera ne cedam, sed etiam postquam, me mortuo, a Iudeis custodiar in sepulcro, ut in morte perpetua detinear, educ animam meam, id est me de custodia Iudeorum resuscitando.

Notandum quod ponit educ animam, quia, si diceret, educ me, posset intelligi ut corpus eius inresuscitatum, uel ui, uel aliquo modo de eorum custodia, educeretur. Sed cum dicit educ animam, datur intelligi quod se sic orat educi ut eius anima suscitetur, quam in morte se detinere arbitrantur. Educ, inquam, animam meam. Et hoc ad confitendum nomini tuo, id est ad laudandum te ex consideratione nominis tui, quod est Dominus scilicet ideo educ ut iusti discipuli mei, consideratione eductionis mei, tibi confiteantur. Et uere per eductionem mei tibi iusti  confitebuntur. Me etenim exspectant iusti exspectaturi, donec retribuas mihi eductionem, pro completione obedientie mee, et ea occasione 564 confiteantur tibi, scilicet exspectant iusti et perseueranter expectabunt, ut pro obedientia mea completa, hanc des mihi retributionem ut me de morte educas, et tandiu exspectabunt donec hanc mihi retributionem facias; et sic tandem ea occasione tibi iugiter confitebuntur, ideoque dignum est ut me de custodia educas.



IN PSALMUM CXLII.

Titulus centesimi quadragesimi secundi. Psalmus Dauid, quando eum persequebatur filius suus. Quod sic exponitur. Psalmus iste est Dauid, id est fidelis  penitentis, et iam sic uiriliter agentis. Licet prius non uiriliter egerit, dum in peccato fuit, Dauid, inquam, penitentis psalmus, compositus quando, id est quia persequebatur eum filius suus, id est praua suggestio, oriens ex consuetudine peccati iam dimissi. Que filius eius dicitur, eo quod ex fragilitate nature eius uitiate procedit, sicut filius quilibet ex patre secundum originem carnis procedit. Ac si dicat: Hec sunt uerba cuiuslibet iam penitentis et a peccato cessantis, que ea occasione profert, quia, licet iam peccatum dimiserit, tamen ex ipsa peccati dimissi consuetudine suggestio praua suboritur, que eum persequitur, et eum ad ipsum peccatum rursum impellere nititur. Considerans autem penitens, in huiusmodi persecutionis anxietate positus, in qua post baptismum antea quam  peccaret uirtutum sublimitate fuerit, et ad quantam per peccatum deiectionem descenderit, contuens quoque quantam et quam grauissimam primi parentes pro peccato suo incurrerint damnationem, et cum similiter peccet, metuens grauem subire ultionem, orat et de peccati remissione et de uirtutum adeptione, ostendens sui deiectionem et suggestionis sue persecutionem. Et quia inde patiatur spiritus anxietatem orat etiam de bonorum operum perseueratione, et de inimicorum ereptione, et de audienda misericordia in mane, pretendens plures causas quibus exaudiatur. Hoc autem totum ea intentione dicit ut quod desiderat, orando adipisci possit. Promittit quoque tandem, ex nimia confidentia,  se adepturum quod orat, ut alios penitentes spe adeptionis ad orandum attrahat.

Domine, exaudi orationem meam; ac si dicat: Cum ego iam penitens, te Deum meum esse reputem, et non me liberum meum faciam, sed me tibi subiiciam, tu, Domine, exaudi orationem meam, ut quod a te postulo impetrem. Et percipe auribus potentie tue obsecrationem meam, id est audi efficaciter obsecrationem meam, a similitudine audientium, qui uerbis que libenter audiunt, aures diligenter aduertunt, ut ea percipiant, et percepta compleant. Aures Domini dicit, facultatem potentie efficiendi hoc quod a Domino poscitur. Orationem illam dicit deprecationem, que fit sine adiuratione aliqua, obsecrationem uero que fit quasi cum adiuratione, que uidelicet  ex uehementiori desiderio fieri solet. Non tamen dicendum est ut ad Deum fieri possit adiuratio, sed, cum eum per merita Domini Iesu oramus, more adiurantium cum eo agimus, hoc autem quod hic indeterminate ponit exaudi orationem et obsecrationem, in sequentibus determinat ubi ponit: Non auertas, etc., usque ad, spiritus tuus. Quia uero dixerat obsecrationem, denotat se obsecrare, id est quasi cum adiuratione orare, cum subdit in ueritate. Quod est dicere: Auribus potentie tue percipe obsecrationem meam. Et hoc queso, fac non in consideratione meritorum meorum, utpote que nulla sunt; sed in ueritate tua, id est in consideratione meritorum ueritatis tue, Filii tui uidelicet, per quem omnia promissa tua uera esse comprobasti, ea complendo.  Dico exaudi orationem meam, et, cum nulla sint merita mea, in quorum consideratione me orantem exaudias, exaudi me in tua iustitia, id est in consideratione iustitie tue, Filii tui uidelicet, per cuius mortem peccatores iustificas, ideoque iustitia tua per emphasim dicitur, iuxta illud Apostoli: »Qui factus est nobis iustitia 565 et redemptio et sanctificatio .« ueritas et iustitia hic idem designant, Christum uidelicet, sed quia hec uox, que est ueritas, communior est, notat enim in ea et peccatorum iustificationem, et iustam bonorum et malorum remunerationem, et uniuersarum promissionum Patris completionem. Ponit uocem aliam que specialius notat hoc quod ad eius orationem pertinet, cum  eum iustitiam uocat. Per hanc enim uocem que est iustitia, denotatur, ut superius diximus, quod ipse peccatores iustificat. Quam iustificationem penitens hic orans adipisci rursus intendit, cum eam iam peccando amiserit; cum uero eum iustitiam nuncupat, magis Dominum Patrem flectit ad conferendum per eum quod orat. Aequipollens aut hoc est, ac si dicat: Per illius merita oro me exaudiri per quem promissionem iustificationis tue ueracem effecisti, qui, cum omnium uere penitentium iustificatio existat, et mihi pie iustificationem conferat: Oro exaudi me.

Et etiam oro non intres in iudicium cum me seruo tuo, scilicet cum me seruum tuum iam faciam  penitendo, et de peccato commisso tibi satisfacere cupiendo, non intres mecum in iudicium, id est noli mihi imputare peccata mea, ut ea iusto iudicio punias, a similitudine iudicum, qui cum reo quolibet iudicium ineunt, ut eum iuste damnent. Non intres, inquam, in iudicium cum me seruo tuo. Necesse est autem ut hoc orem, quia non iustificabitur in conspectu tuo omnis uiuens, id est nullus uiuens inuenietur perfecte iustus in consideratione tua, etsi iustus perfecte uideatur in conspectu suo et in conspectu hominum. Unde Apostolus: »Nihil mihi conscius sum, sed non in hoc iustificatus sum .« Ac si dicat: Ut de me taceam, qui mortuus sum in peccatis, si omnes illos accipias, qui uere uiuentes sunt in uirtutibus, et uelis omnia eorum mala facta  iuste disquirere, nullus in consideratione perscrutationis tue ita iustus inuenietur, in quo multa peccatorum macula non reperiatur; ideoque potius me mortuum in peccatis nimis necesse est timere, ne mecum in iudicium intres. Nam si intrares, me iusto iudicio sine fine punires. Non intres, inquam. Quod nempe ea occasione oro, quia inimicus diabolus, scilicet uel suggestio praua, persecutus est animam meam, instimulando eam ad peccata. Et non inefficaciter est persecutus, sed sic quod a dignitate sanctitatis sue humiliauit, id est deiecit uitam meam, id est animam meam, que prius per emphasim uita dicenda erat. Humiliauit, inquam, animam consensu prauo et operatione; animam dico existentem in  terra, id est in appetitu terrenorum, scilicet, cum prius sola celestia per uirtutes appeteret, a sublimitate illius appetitus eam uirtutes ei demendo deiecit, et ad sola terrena appetenda adduxit; quod certe non mediocriter periculosum est, a similitudine capte auis, cui penne demuntur, ut in terra detenta, facultatem uolandi ad sublimia non habeat ulterius. Nec solum autem animam meam consensu et mala operatione humiliauit, sed etiam me humiliatum collocauit, id est firmiter stabiliuit per consuetudinem prauam in obscuris, id est in obscuritatibus peccatorum, cum antea essem in nimia claritate uirtutum. Quod est dicere: Fecit me consuete agere peccata, ex quibus peccatis ad nimiam obscurationem ignorantie deueni: Collocauit, inquam, me in  obscuris, me dico factum sicut mortuos seculi, id est adeo mortuum in anima sicut illi in seculo, qui iam mortui sunt in anima, scilicet, ita in peccatis collocauit ut mortuus essem sicut ceteri appetitores huius seculi, qui iam in anima mortem excecationis et amissionis uirtutum incurrerunt, in futuro uero in tenebras exteriores eiicientur.

Et quoniam humiliatus sum et in tenebris collocatus, tali occasione anxiatus est spiritus meus, id est conturbata est ratio spiritus mei, et coangustata super me, id est de me humiliato et in obscuris collocato. Quod est dicere: Ratione mea considerans me sic 566 humiliatum et in obscuris collocatum, nimiam inde in anima habui anxietatem. uel sic, ut tamen sententia eadem sit: Anxiatus est spiritus  meus, id est ratio anime mee considerans super me humiliatum et in obscuris collocatum, a similitudine cuiuslibet amici, qui incumbens super amicum mortuum, pro eius morte nimis anxiatur. Quia uero posset spiritus anxiari non ex uoluntate liberi arbitrii, quod infructuosum esset, sicut aliquis interdum ex amissione temporalium ex necessitate anxiatur, addit: Cor meum turbatum est, id est ratio cordis mei ex anxietate turbata est, non ex necessitate, sed in me, id est in uoluntate liberi arbitrii mei, scilicet, sponte mea inde anxior, ideoque magis ueniam promereor. Anxiatus est spiritus meus, et turbatum est cor meum, idem est repetitum, ut apponeret in me, ad determinationem. Anxiatus est, inquam, spiritus meus, ideo quod collocatus sum in  obscuris, et non solum occasione huius collocationis anxiatus est spiritus meus, sed ideo quoque quia cum sic humiliatus essem et in obscuris collocatus, memor fui dierum antiquorum, id est uirtutum antiquarum, quas, scilicet antea quam peccarem habueram et peccando amiseram, que propter claritatis sue magnitudinem dies dicende sunt. uel ideo anxiatus sum, quia memor fui dierum antiquorum, id est memoriam habui illius rei que contigit in antiquis diebus, scilicet quam grauiter primi parentes propter peccatum suum damnati fuerunt. Et cum simile quid agerem, metui grauiter damnari.

Non solum autem memor fui dierum antiquorum,  sed etiam occasione huius memorie, meditatus sum in omnibus operibus tuis, id est meditationem habui in omnibus operibus tuis complendis, scilicet meditatus sum, quomodo omnia opera tua complerem. Et non solum meditatus sum, sed et iugiter meditabor in complendis factis manuum tuarum, id est operationum tuarum, uidelicet meditabor quasi modo opera faciam, que facta quidem nequeunt fieri, nisi per operationes gratie tue. Ideoque, queso, non intres mecum in iudicium. Non solum uero meditatus sum et meditabor, sed etiam expandi manus meas, id est dilataui et extendi affectiones meas, ad te amplexandum et diligendum, non ad terrena obtinenda. Quod est dicere: Intense me preparaui ad te diligendum, a similitudine illius qui ad amplexandum  illum quem ualde diligit, manus expandit. Expandi, inquam, manus meas ad te. Et adhuc anima mea tibi inhiat, et te adipisci desiderat, ita uehementer sicut terra sine aqua aque inhiat, qua satiari ualde desiderat. Quod est dicere: Te nimis diligo, tibi soli adherere cupio. Quoniam ergo in operibus tuis meditatus sum, et ad te manus meas expandi, exaudi me, Domine, ut conferas quod oro, et hoc uelociter, id est indilate. Et dignum est ut me exaudias; nam iam defecit in me spiritus meus, id est uoluntas spiritus mei, illa uidelicet, que ex carnis fragilitate mihi contingebat. Quod est dicere: uoluntatem fragilitatis mee postposui, et ad nichilum eam redegi, et tue uoluntati adimplende adhesi. Notandum quod dicit uelociter exaudi me, idem est  quod superius posuit; Domine, exaudi orationem meam; sed ideo repetitum est post multam interpositionem, ut tandem exponat per partes orationem suam sic: Exaudi me, inquam, uelociter, me dico sic orantem: Non auertas faciem tuam, id est pulchritudinem tuam a me, uirtutes, scilicet que sunt anime pulchritudo. Facies pro pulchritudine ponitur, eo quod in facie pulchritudo notetur, ac si dicat; Propter merita peccatorum a me faciem auertisti, id est pulchritudinem uirtutum que per te datur. Ceterum quia iam ago penitentiam, oro ne ulterius a me faciem auertas. Hic datur intelligi per lyptoten redde mihi faciem tuam, quam a me propter peccatorum meorum multitudinem auertisti.

Non auertas, inquam, a me faciem. Et si auerteris,  similis ero descendentibus in lacum, id est 567 in profunditatem inferni, ut simul cum eis descendam; ac si dicat: Si a me faciem tuam in eternum auerteris, in profundum inferni cum peccatoribus localiter descendam, ubi nulla est redemptio, ideoque oro non auertas faciem tuam a me. Oro ut hic non auertas faciem, oro quoque ut in mane diei iudicii, id est in matutina resurrectione, que erit in diluculo octaue diei, facias auditam misericordiam tuam, illud uidelicet uerbum suauissimum quod saluandis misericorditer dices, quod misericordia dicitur, quod tale erit: »uenite, benedicti ,« etc. Quia uero multi damnandi ad nullam utilitatem suam hoc audient, addit: Fac,  inquam, auditam. Et hoc mihi, id est ad utilitatem meam, ita scilicet ut unus sim ex illis quibus hoc uerbum misericordie dicetur. Ideoque fac auditam, quia in te, non in me, speraui, id est in te omnem spem saluationis mee posui, non in meritis. Oro non auertas faciem tuam a me, id est uirtutum oro pulchritudinem mihi confer. Et non solum uirtutum oro pulchritudinem mihi dari, sed etiam oro, notam fac mihi uiam bonorum operum. Et ne putaretur hoc orare ut ei solummodo secundum scientiam uiam hanc sibi notam faceret, determinat quomodo oret sibi fieri notam sic: Notam, inquam fac mihi bonorum operum uiam, in qua uidelicet ambulem: id est promouear de bono in melius, scilicet fac mihi notam uiam hanc secundum experientiam promotionis,  id est fac me frequentare hanc uiam, a similitudine uiatoris dictum est, cui bene nota est uia quam frequentat. Ideo uero fac mihi notam uiam in qua ambulem, quia animam meam peccando prius depressi, nunc tandem leuaui, id est sublimaui penitendo, bene cogitando, uirtutes et bona opera adamando. Leuaui, inquam, animam meam, ad te diligendum et adipiscendum, scilicet ea intentione animam meam leuaui ut te ualeam adipisci. Oro notam fac uiam in qua ambulem, oro quoque eripe me de inimicis meis, de suggestionibus scilicet et malignis spiritibus, et etiam de inimicis exterioribus me a bono proposito meo reuocare nitentibus, ne mihi preualeant. uel, eripe me de inimicis meis, scilicet de peccatis iam commissis eripe indulgendo. Et eripere  debes, o Domine; nam ad te confugi penitendo et orando. Quia uero non sufficeret ab inimicis eripi, nisi etiam sit bene operari, doce me illustratione gratie tue, facere uoluntatem tuam, id est complere precepta tua. Et ideo te oro ut doceas, quia Deus meus es tu, scilicet, cum tu sis Creator meus, sine quo esse non potui, scio quia sine te nequeo bene operari, ideoque te, oro doce me, etc.

Notandum quod idem est doce me facere uoluntatem, et quod superius positum est, notam fac mihi uiam in qua ambulem; sed ad aliud repetitum est, ad hoc uidelicet ut innuat non sufficere ab inimicis eripi, nisi sequatur bene operari, et quia nullus potest bene agere, nisi Domino docente. Oratione facta ex nimia certitudine bone conscientie, promittit sibi  quod orauit. Et hoc ualet ad consolationem aliorum penitentium, ut, spe adeptionis freti, non de misericordia desperent, sed, ut misericordiam assequantur, exemplo eius orent. Hoc ergo sic dicit: Oraui ne auertas faciem tuam a me, id est uirtutum pulchritudinem, et notam fac uiam in qua ambulem, et ut me ab inimicis eripias, et uere adipiscar quod oraui. Nam spiritus tuus bonus deducet me in terram rectam, scilicet, cum ego me fecerim terram prauam et sterilem, nullum fructum operum bonorum reddentem, sed spinas operum malorum proferentem, Spiritus sanctus tuus, qui cum bonus sit in natura, me quoque bonum facere potest de hoc quod sum praua terra, ducet me ad hoc ut sim bona et recta  terra, et fertilis in uirtutibus et bonis operibus. Et per sanctum Spiritum tuum ponendo me in equitate uirtutum et operum bonorum, equitate dico tua, id est a te danda, uiuificabis me in anima per hanc equitatem, qui mortuus sum per peccatum. uiuificabis, 568 inquam, me, et hoc facies propter nomen tuum, id est propter gloriam tuam augmentandam; uel propter nomen tuum, id est propter misericordiam tuam, non propter merita mea. Et uiuificando educes de tribulatione anxietatis animam meam scilicet cum ego nimis anxier de hoc quod mortuus sim in anima per peccatum, et quod uirtutum pulchritudinem amisi, tu eripies animam meam ab hac anxietate uiuificando me in uirtutibus. Et per hoc disperdes in misericordia tua, id est in respectu misericordie  tue non in consideratione meritorum meorum, inimicos meos, id est destrues per misericordiam indulgentie peccata commissa que mihi inimicantur, animam meam deformando. Et non solum peccata commissa per indulgentiam disperdes, sed et perdes omnes inimicos qui tribulant animam meam, scilicet prauas suggestiones et malignos homines, qui anxiant animam meam, uolendo eam ad peccata consueta impellere, perdes, id est inefficaces reddes. Et cum hoc totum per misericordiam feceris, facies hoc quoque, quia ego, etsi prius peccando tibi repugnauerim, tamen seruus tuus sum, id est me tibi seruum feci penitendo, et satisfacere cupiendo.



IN PSALMUM CXLIII.

Titulus centesimi quadragesimi tertii. Psalmus  Dauid, id est masse fidelium aduersus Goliath pugnantis, uidelicet bene uiuendo pugnantis, contra diabolum et membra eius, et contra uitia, que instigant eum ad malam operationem, et sic eum superare intendunt. Hec igitur pugna prefigurata est per pugnam Dauid, qui pugnauit contra Goliath et eum cum lapide deiecit. Sicut enim per Dauid Goliath eius persecutor lapidis percussione deiectus est, ita quoque diabolus uicem Goliath retinens et membra eius, maligni uidelicet homines et uitia ab eo illata per unumquemque fidelem, qui est Dauid manu fortis uiriliter agens cum auxilio Christi, qui est petra fortitudinis, superatur. In hoc ergo psalmo massa perfectorum ad instructionem minorum Deum benedicit, ideoque misericorditer eam ab inimicis liberauit,  docendo uiriliter eam contra ipsos preliari et quia iugiter eam protegit, et ea consideratione, quia hominibus fidelibus iam innotuit. Orat quoque ut eis innotescat quibus nondum innotuit. Orat insuper ab hereticis liberari et eripi, ne eum sibi conformare possint, aut uerbis aut simulatione operum suorum, aut tribulationibus; et per hoc minores orare instruit. Ostendit quoque quam periculosa sit eorum impugnatio, tum quia multiplex est eorum error, tum quia composite et dialectice loquuntur, tum quia a pluribus laudantur, ut per hoc minores instruat ab eorum deceptionibus cauere.

Benedictus est a me Dominus meus, etc., ac si dicat: O uos auditores exemplo mei benedicite Dominum. Ego enim benedico, id est exalto et ore, et  affectione et opere Dominum Patrem, quia et Dominus est omnipotens et Deus meus, id est creator meus. Benedictus est, inquam, Dominus, id est exaltatus a me, quia Dominus Deus docet, id est doctas fecit manus meas ad prelium, contra diabolum et membra eius uitia faciendum. Et qui docet digitos meos ad bellum idem faciendum, per prelium et bellum, idem hic designatur, pugna scilicet contra diabolum et eius membra et uitia. Per manus uero et digitos diuersa denotantur. Nam quia tota manu cominus gladiis pugnatur, digitis uero eminus sagittis et ceteris missilibus agitur, que pugna quidem minus est periculosa, quam que fit cominus, ideo hic per prelium manuum denotatur prelium contra  maiores tentationes grauissime et quasi cominus instantes. Per bellum uero digitorum accipitur bellum minorum suggestionum, minus grauiter et quasi eminus infestantium. Hoc autem, quod duplici similitudine ponit, eque ualens est ac si tali modo positum esset: Ea occasione Dominum exalto quia, cum sit Dominus et Deus meus, illustrando me intelligentia spirituali, et uirtutibus me doctum et instructum fecit contra maiores et minores suggestiones uiriliter preliari! Dominus Deus, inquam, existens misericordia 569 mea per emphasim, scilicet non ex meritis meis, sed ex sola misericordia sua me ad preliandum doctum fecit, et existens refugium meum, id est securitas mea, cuius auxilio fretus securus in hoc prelio persisto. Refugium pro securitate ponitur,  eo quod ad securum locum a timentibus refugium fiat sepius. Existens, inquam, refugium, et etiam existens susceptor meus, id est medicus et reparator meus, qui rationem et liberum arbitrium meum, que per originale peccatum debilitata fuerant, per mortem Unigeniti sui reparauit et corroborauit. Et existens quoque liberator meus, quia per indulgentiam gratie sue a peccatorum, que commiseram, me seruitute liberauit, et existens protector, id est defensor meus, ne cedam impugnationibus inimicorum interiorum, id est prauarum suggestionum, et exteriorum, hereticorum uidelicet et uirorum iniquorum. Et in ipso speraui, id est ea bona que in ipso sunt, speraui per eum me adepturum, immortalitatem scilicet et impassibilitatem. Quod  est dicere: Et ipse est existens spes mea, per quem uidelicet spem habeo attingendi ad bona eterna. Et hac quoque consideratione benedictus est a me. In ipso, inquam, speraui, qui auxilio gratie sue subdit sub me, id est mihi populum inimicorum meum factum per conformitatem, scilicet qui maximam malignorum hominum mihi prius aduersantium multitudinem mihi subdidit, sic ut conformis mihi efficeretur. uel sic: subdit populum meum sub me, id est multitudinem suggestionum ex mei fragilitate orientium, que, cum multe sint, populus dicuntur: subdidit mihi, ut non solum sic me ab eis protegat; ne mihi preualeant, sed ut facilitatem habeam, quoties oriuntur, eas facile conculcandi, et penitus  a me repellendi.

Postquam ostendit se benedicere Domino contuitu beneficiorum sibi collatorum, ut magis auditores ad benedicendum exsuscitet, ostendit quod benedicit ei consideratione eorum beneficiorum, que communiter omni homini saluando contulit. Hoc autem sic dicit: Dixi, Domine, quod benedictus es a me; ideo quia me doctum faciendo ad prelium misericordia mea es et refugium, etc. Et etiam ea consideratione benedictus es a me, quia cum homo per Adam uile quid factum esset et abiectum, o Domine, quid est homo, id est quam magnum quid et quam pretiosum factus est homo quisque saluandus, per hoc quia innotuisti ei, id est te illi manifestasti per fidem et intellectum, cum prius a tui cognitione elongatus  esset per originale peccatum. Aut ideo quam magnum quid est filius hominis, id est filius Ade, quia reputas eum, scilicet unusquisque fidelis saluandus, cum prius esset filius primi hominis Ade, non solum secundum carnis originem, sed etiam secundum originalis culpe damnationem, magnum quid factus est per hoc quia reputas eum, id est quia magnificas eum, magni pretii habes eum, et existimationem habes de eo originalis culpe labem ab eo auferendo, et in eo uirtutum pulchritudinem restituendo, uel reputas eum esse dignum collocari inter angelos, ut ex eo ordo angelorum qui corruit, suppleatur. Hic autem uersus equiualens est, ac si breuiter diceret: Ideo benedictus es a me quia considero quod, cum homo filius esset perditionis, et quid uile et  abiectum, tu eum magnum quid esse fecisti, tui cognitione eum illuminando, et uirtutes in eo reformando, et sic eum magni pretii esse reputando. Posset queri. Dicis quod homo quid magnum factus est, per hoc quod innotuisti ei et reputas eum. Nonne per se magnum quid erat? Ad quod sic addit: Homo uanitati, etc., ac si dicat: Per hoc magnum quid homo factus est, quia innotuisti ei, et quia reputas eum. Qui homo cum factus esset ad similitudinem ueritatis, ad similitudinem Dei, scilicet peccando in Adam, similis factus est uanitati, id est fecit se similem uanitati, id est nichilo. Quasi diceret: Non dico quod nichil factus sit, sed se similem fecit nichilo, ut iam fere ad nichilum uideretur esse redactus, cum a uero esse ad cuius similitudinem factus erat,  ad non esse tenderet, et per originale peccatum et per actualia. Et in hoc adhuc ostendit 570 similem se fecisse uanitati, quod dies eius cito pretereunt sicut umbra. Ac si dicat: Adhuc penam in se retinet de hoc quod a uero esse recedendo, ad non esse tetendit. Inde enim hoc habet quod dies eius transitorii sunt ut umbra. De iuuentute enim in senectutem transit, et sic ad ultimum moritur. Unde adhuc uanitati uidetur similis. Qua enim ratione illud quod transitorium est uanum esse denegetur? Unde Salomon: »uanitas uanitatum, dixit Ecclesiastes, uanitas uanitatum, et omnia uanitas .«

Ostenso hoc quod Deum benedicit ea occasione quia fidelibus iam innotuit, orat ut saluandis illis  innotescat, quibus nondum innotuit. Dixi: Domine, quia magnum quid effecti sunt homines fideles, per hoc quod innotuisti eis. Ut uero ceteri homines saluandi magnum quid fiant te eis notificando et ut eis innotescas, o Domine, inclina celos tuos, id est humilia predicatores tuos qui sublimes sunt in scientia. Humilia, inquam, uel sic ut persecutiones pro doctrina pati non suffugiant; uel humilia ut, cum supremi sint in sapientia, ad capacitatem audientium doctrinam suam contemperent, ut dent eis lac potum, non escam , et sic eis te innotescere faciant. Unde Apostolus: »Non in sapientia uerbi, ut non euacuetur crux Christi .« Et alibi: »Nihil iudicaui me scire  inter uos, nisi Christum Iesum, et hunc crucifixum .« Inclina, inquam, celos, et per celos descende in notitiam auditorum. Et bene dicit descende. Cum enim ipsi adhuc in intellectu debiles, ad diuine contemplationis sublimitatem non ualeant ascendere, tunc ad eos descendit diuina clementia, cum aliquantulum eos cognitionis sue radiis illustrat. Descende, inquam, ad eos per cognitionem, et descendendo tange non solum minores, sed etiam montes, id est maiores et prelatos; tange interius timore peccatorum suorum, et tacti fumigabunt, id est fumum emittent ex se, id est lacrymosam compunctionem, que ad modum fumi, corporis oculos turbat. Ut autem per celos inclinatos ipsi montes tui notitiam plenarius capiant, et tangantur et fumigent,  per eosdem celos fulgura, id est splendescere fac coruscationes, id est miracula que coruscationes dicuntur, eo quod homines uidentes stupidos reddunt ad modum coruscationum fulgurum, fulgura, inquam, coruscationes et fulgura, et sic dissipabis, id est diuides eos saluandos a conformitate perdendorum. Et, quia miracula non sufficerent, emitte quoque per celos sagittas tuas, id est manifeste mitte doctrinas tuas, primordiales scilicet doctrinas, que postquam notitie Dei aliquantulum habent, idiotis a predicatoribus suggeruntur, que ad modum sagittarum penetrant usque ad cor, et interficiunt eos in hoc quod mali sunt. uel sic: Postquam aliquantulum per celos ad eorum notitiam descenderis, et iam aliquid primordialis doctrine  susceperint, ut non ex toto rudes sint, tunc per eosdem celos emitte in eos sagittas tuas, id est precepta et instituta tua ad modum sagittarum corda penetrantia, illa uidelicet magna uiuendi instituta que post imbutionem primordialis doctrine a doctoribus administrantur. Emitte, inquam, sagittas et sic conturbabis eos, scilicet, postquam eos instruxeris quam digna sint et quam sancta precepta tua, conturbabuntur, id est dolebunt de hoc quod preceptis operam non dederunt.

Facta oratione pro aliis, orat etiam pro se ut ab hereticis liberetur, sic dicens: Oraui pro aliis dicendo, Domine, inclina, etc. Oro quoque pro me cum ab hereticis impugner, emitte manum tuam de  alto, id est manifeste mitte mihi auxilium tuum de altitudine potentie tue. Manus pro auxilio ponitur, eo quod labi uolenti manu auxiliamur. Emitte, inquam, mihi auxilium potentie tue. Et sic eripe me de aquis multis. Et non mediocriter eripias, sed libera me de aquis multis, id est sic me eripias de uariis et multiplicibus doctrinis hereticorum, ut 571 ex toto ex eis me liberes, ut eis libere contradicam, ne in aliquo decipiar. Aquas multas hereticorum doctrinas dicit, eo quod ad modum aque turbide sordide sunt, et multiplices sunt, et uarie, non in simplicitate fidei concordes. Non solum autem me de aquis multis, sed et de manu filiorum erue alienorum, id est de operatione filiorum alienorum scilicet ne decipiar per simulatam operationem  hereticorum, qui, cum fuissent filii secundum participationem ecclesiasticorum sacramentorum, alieni facti sunt per errorem suum. Hoc autem totum est, ac si breuiter poneret sic: Libera me sic ab hereticis ut non decipiar, neque per doctrinam neque per simulationem operum eorum, que uidentur esse bona, et peruersa sunt. Quia liberari se orauerat, et de doctrinis, et de operatione hereticorum; singulis singulas causas reddit sic: Libera me, inquam, de aquis multis hereticorum, quorum os locutum est uanitatem, ac si dicat: Neces e est ut orem liberari a doctrinis hereticorum, qui nichil loquuntur, nisi uana et errore plena. Et ideo oro liberari de operatione hereticorum existentium filiorum alienorum, quia dextera eorum, id est operatio eorum que uidetur  esse dextera, id est bona, est dextera iniquitatis, id est operatio iniqua.

Unde necesse est ut de utroque orem liberari, ne in aliquo decipiar. Si uero me liberaueris de aquis multis, que spectant ad uetustatem Ade, o Deus, cantabo tibi nouum canticum, id est laudabo te nouo cantico, fide uidelicet integra, que per nouum hominem data est. Si autem de manu filiorum alienorum me liberaueris, psallam tibi, id est bene operabor ad laudem tui. Et hoc non faciam inuitus, sed in psalterio decachordo, id est in anima decem preceptis legis instructa, scilicet in uoluntate anime decem legis precepta complente, que psalterium dicitur, eo quod ut iam sepe dictum est, ad similitudinem psalterii a superiori laude resonat. Chorde uero dicuntur  legis precepta, eo quod dulcem Deo melodiam per sui completionem reddant, a similitudine chordarum, dulcem ex se cantum reddentium. uel sic: Libera, inquam, me de aquis multis et de manu filiorum alienorum. Quod si feceris, o Deus, canticum nouum cantabo tibi, id est laudabo te nouo cantico scilicet completione illorum sublimium preceptorum, que, cum in ueteri Testamento non essent data, in Nouo Testamento data sunt, sicut inimicum diligere, secularia postponere, et cetera huiusmodi. Unde Dominus in Euangelio dicit: »Nisi abundauerit iustitia uestra plusquam Scribarum et Phariseorum, non intrabitis in regnum celorum .« Cantabo, inquam, tibi nouum canticum,  et etiam psallam tibi in psalterio decachordo, id est laudabo te bona operatione in uoluntate anime, decem preceptis legis ueteris adornate. Quod est dicere: Laudabo te completione Noui et ueteris Testamenti. Repetit autem ex nimio desiderio impetrandi orationem quam de ereptione hereticorum fecerat, ut etiam ostendat quam periculosa sit eorum impugnatio, sic: Cantabo, inquam, tibi et psallam. Et ut hoc sit eripe me de gladio, et quia dicitur gladius sancti Spiritus qui bonus est et utilis, determinat de quo gladio dicat, cum addit maligno, ac si dicat: Libera me de hereticorum doctrina; que gladius malignus est, uirtutes interficiens in anima sibi consentiente. Hoc autem idem est quod superius dixit. Libera me de aquis multis. Eripe me, inquam,  de gladio maligno, et etiam erue me de manu filiorum alienorum, quorum os locutum est uanitatem, et dextera eorum dextera iniquitatis, hoc, ut superius exponitur. Eripe, inquam, me, et erue, qui ad hoc faciendum potens es, utpote qui das salutem regibus, id est fidelibus omnibus, quos sui reges effecisti, das salutem, uirtutes scilicet que sunt salus anime. Et qui morte Filii tui redemisti a peccatis originalibus et actualibus Dauid, id est unumquemque fidelem, manu fortem uiriliter agentem.

Dauid dico factum seruum tuum, tibi uoluntarie obedientem. Erue, 572 inquam, me de manu et opere filiorum alienorum. Quod ualde quidem mihi necessarium est, utpote quorum filii, id est quorum cogitationes existentes non in antiqua auctoritate  Scripturarum, sed in iuuentute, id est in erronea nouitate; iuuentute dico sua, id est ab eis inuenta, sunt sicut nouelle plantationes, id est comparabiles arboribus, uel herbis iuuenibus nouiter plantatis, ita scilicet semper de die in diem in peius augmentantur, quemadmodum nouelle plantationes, que semper, dum nouelle sunt, crescunt. uel sic: Quorum filii, id est cogitationes sunt sicut nouelle plantationes, comparabiles scilicet sunt nouellis plantationibus; et hoc in iuuentute sua, scilicet in hoc sunt similes nouellis plantationibus, quod semper iuuenes sunt, semper noue, ne aliquatenus antiquis auctoritatibus innitantur. Dico quod filii eorum sunt sicut nouelle plantationes, filie uero eorum id est locutiones eorum composite sunt, id est ornate sic, ut dialectice,  et rhetorice et urbane loquantur, ut magis decipiant. Ideoque cum ualde periculosum sit cum eis agere, oro, erue me ab ipsis. Composite, inquam, sunt, id est ornate, et non mediocriter ornate, sed circumornate, id est usquequaque et per omnia ornate, ut, id est utpote similitudo templi existentes, id est fidei que templum dicitur, eo quod in ea omnia bonorum operum et uirtutum sacrificia Deo offeruntur, sicut in templo sacrificia Deo offerebantur. Hac etiam eadem similitudine fides Ecclesia dicitur, iuxta illud Prosperi: »Non est locus ueri sasacrificii extra catholicam Ecclesiam.« Hoc autem quod dicit ut similitudo templi, idem ualet ac si dicat: Locutiones eorum circumornate sunt, utpote similes  uerbis fidei. Ita namque loquuntur ut quedam uerba dicant, que ad fidem pertinere uidentur, ut citius fallant, quibus errorem suum latenter admiscent.

Congrue nempe cogitationes filii, et locutiones filie dicuntur, quia cum utraque ab ipsis procedant, sicut filii et filie ex patribus, cogitationes tamen digniores locutionibus existunt, cum, locutiones cogitationum signum sint. Ideoque per dignioris sexus uocabulum, per filios scilicet, cogitationes; locutiones uero, per indignioris sexus nomen, uidelicet per filias exprimuntur. Dicuntur quoque locutiones filie, eo quod ornantur, et ornatu suo auditores alliciunt, sicut filie Madianitarum tempore Moysi cum adornate a parentibus filiis  Isrel exponerentur, eos ornatus sui specie deceperunt, et ad stuprum impellendo eos Deum offendere fecerunt; qua etiam occasione a Madianitis superati fuerunt . Ideo etiam oro, Domine, eripe me de maligno gladio uerbositatis filiorum alienorum, quia promptuaria eorum, id est ingenia eorum in quibus continentur praue cogitationes, sicut in promptuariis uinum et annona, sunt plena, id est referta ipsis prauis cogitationibus, eructantia, id est plenarie ipsas cogitationes uerbis manifestantia, ex hoc in illud transeundo, id est ex hac argumentatione in hanc aliam argumentationem, a similitudine promptuarii, ualde pleni, in quo uinum uel annona ex uno uase in aliud transportatur. Quod est ac si dicat: Cum eorum ingenia  prauis cogitationibus referta sint, illas multis argumentationibus emittunt. Per quas uidelicet argumentationum uires, multos sibi consentire cogunt; ideoque contra ipsos agere nimis est periculosum. Et ideo etiam periculum est cum ipsis loqui, et oro me ab ipsis eripi, quoniam oues eorum sunt fetose, illi uidelicet quod sunt principes inter eos dicti oues eo quod minores in errore generant, ad modum ouium, agnos generantium; fetosi sunt, id est multos habentes fetus, multos uidelicet filios procreantes, quorum filiorum exemplo plures alliciuntur, fetosi, inquam, sunt, et non in doctrina fidei sunt filios generantes, sed sunt abundantes filiis in ingressibus suis, non in ingressibus fidei. Quod est dicere: Cum a fide catholica egrediantur, in huiusmodi  egressibus multos sibi conformitatis 573 filios acquirunt, quos secum similiter egredi faciunt. Et ideo quoque deceptibiles sunt et periculosi, et oro ab eis eripi, quia boues eorum crasse sunt, doctores uidelicet eorum, superius dicti oues, qui etiam dicuntur boues, eo quod minores blanditiis uerborum suorum lactando sibi alliciunt; et illectos doctrinis peruersis peruersius excolunt; ad modum uaccarum uitulos lactantium et arua excolentium crassi sunt, id est terrenis diuitiis impinguati et locupletati, quarum largitionibus sibi plures adiungunt, quos uerborum suorum inductionibus, uel argumentationibus superare non possunt.

Et idcirco insuper metuendi sunt, et me necessarium est ab eis eripi, quia, cum maceriam exstruant,  id est congeriem argumentationum, que maceria dicitur eo quod ex pluribus argumentationibus fiat sicut maceria ex multis lapidibus, facilis non est ruina macerie ipsorum, scilicet congeries argumentationum ipsorum non facile potest dirui et annichilari  . Maxima namque uis est in argumentationibus eorum. Oues et boues feminine hereticos dicit, eo quod ad modum sexus feminini in uirtutibus sint effeminati. Non est, inquam, ruina macerie eorum neque transitus est ipsius macerie, scilicet cum quosdam idiotas perdendos includunt in ipsa concatenatione argumentationum suarum, non inde possunt transire, neque euadere, a similitudine captiui, quod in carcere positus, maceriis circumquaque inclusus,  inde euadere non potest. Non est, inquam, transitus macerie neque clamor, id est neque subtilitas et intentio intellectus est in plateis eorum, id est in amplitudine erroris eorum, scilicet cum ipsi consistant, non in ueritate, que certum quid est et arctum; sed in errore qui amplum quid est et infinitum, qui nimirum propter sui amplitudinem platea dicitur, et in inueniendo errorem se subtiles reputent et intensos; nulla tamen in eis subtilitas est, aut aliqua intensio. Nulla namque ibi esse dicenda est intellectus intensio siue subtilitas, ubi nichil est nisi error et imprudentia. Clamor uero subtilitas et intensio dicitur ideo quia, sicut alta uoce exteriori corpus,  ita quoque suo modo intensione et intellectus subtilitate animus clamat. Unde sepius in Euangelio Dominus iehsu legitur clamasse, non quod uoce exteriori, sed quod subtilitate intellectus et intensione clamauerit. uel, non est clamor in plateis eorum, id est non est manifesta locutio in amplitudine erroris eorum, scilicet non audent manifeste in conciliis, ubi sit conuentus Catholicorum, de magnis erroribus suis disputare; sed occulte in thalamis ubi fallendi locus est, inde cum idiotis agunt. Clamor pro manifesta locutione ponitur, eo quod clamantium uox manifestior sit quam uox suauiter loquentium. Et ideo quoque oro me ab ipsorum conformitate eripi quia stulti et idiote homines beatum dixerunt populum hereticorum, cui hec supra dicta sunt scilicet  cum filii eorum sunt sicut nouelle plantationes, et filie eorum sunt composite, et promptuaria eorum plena, et oues eorum fetose, et boues eorum crasse, et nulla ruina neque transitus eorum macerie, conclamant eos uere beatos esse, et hac laude eis plurimi adiiciuntur decepti. Unde me necessarium est orare ne et ego simili modo decipiar. Stulti, inquam, dicunt hunc populum beatum esse. Quod pro certo falsum est. Sed ille populus procul dubio est beatus, cuius est Dominus Deus eius, scilicet cui nullus error dominatur; sed cuius Deus eius est Dominus, id est qui Deum suum reputat Dominum suum.



IN PSALMUM CXLIu.

Titulus centesimi quadragesimi quarti. Laudatio ipsius Dauid. Quod sic exponitur: Laudatio hec,  psalmus uidelicet iste ascribitur ipsi Dauid, Christo. Non quod hic Christus loquatur, sed quia perfectiorum fidelium collectio ut minores ad Deum laudandum instruat, se Deum laudaturum et actiua et contemplatiua uita promittit. Multis quoque modis eum commendat, referendo eius magnitudinem, et iustitiam, et suauitatem et alia multa de eo gloriosa.

574 Exaltabo te Deus meus rex, ac si dicat: Licet, Domine Iesu, te Iudei increduli spernant et solum hominem esse reputent, cum tu tamen Deus meus sis et rex meus, id est creator et rector meus, qui quidquid in me boni est disponis et regis iugiter in hac uita exaltabo te, id est sublimabo et glorificabo te, actiua uita mea. Et etiam benedicam nomini tuo,  id est laudabo te contuiti nominis tui, quod est Dominus. Benedicam, inquam, te benedictione duratura in seculum, et in seculum seculi, scilicet laudabo te laude contemplatiue uite, et in hoc seculo, et in futuro durature, iuxta illud Euangelii: »Maria optimam partem elegit, que non auferetur ab ea .« Actiua uero uita tantum in hoc seculo durabit. Benedicam, inquam nomini tuo. Et hoc non in prosperis tantum, uel in aduersis tantum; sed benedicam tibi, id est laudabo te per singulos dies, et prosperitatis et aduersitatis. uel benedicam tibi per singulos dies, id est per singulas ascensiones uirtutum, scilicet laudabo te ascendendo de uirtute in  uirtutem, que dies dicuntur, eo quod ad diei similitudinem spiritualiter animam illuminent. Dico benedicam tibi et laudabo nomen tuum, id est laudabo te consideratione nominis tui in seculum et in seculum seculi. Hoc cum idem sit quod superius dictum est, benedicam nomini, etc., ideo repetitum est, ut subdat causas, cur eum taliter laudabit. Laudabo, inquam, o auditores, Dominum in seculum et in seculum seculi. Et hoc ea consideratione, quia magnus est Dominus in natura, id est potens et laudabilis, id est dignus laude. Et hoc nimis, id est supra humanum intellectum. Magnus, inquam, est, et adeo, quod magnitudinis eius non est finis, id est terminus scilicet non potest terminari, non potest mensurari, neque loco neque intellectu quam magnus sit;  incircumscriptus est enim. uel, magnitudinis eius non est finis, id est eterna est. Dico quod ego laudabo Dominum ea consideratione quia magnus est in natura. Generatio uero et generatio que non est sufficiens ad hoc considerandum, saltem laudauit opera tua, o Domine, et laudando opera pronuntiabunt inter se cum laude potentiam tuam. Qod est dicere: Illi qui sunt idiote et simplices in generatione et generatione, id est in diuersis generationibus fidelium, qui non erunt sufficientes uidere te magnum esse in natura, considerabunt tamen mirifica opera tua uisibilia, solem uidelicet et lunam, et cetera huiusmodi, et laudabunt ea, eo quod egregia sunt, et laudando ea, ex ipsis conscensum ad te Creatorem facient, et eorum consideratione  te potentem pronuntiando ad inuicem tali te occasione laudabunt.

Cum dicit bis generatio, datur intelligi de omnibus fidelium generationibus. Et notatur quod laus hec ex sola generatione operum que non est usquequaque perfecta; in hac solummodo uita habebitur ubi diuerse generationes sunt. In alia namque uita simplex erit sanctorum generatio, et in omnibus Dei perfecta cognitio et laudatio, iuxta illud prophete: »Nemo dicit proximo suo: Cognosce Deum, quia omnes scient me a minore usque ad maximum .« Non solum autem pronuntiabunt potentiam tuam contuitu operum tuorum, sed etiam loquentur magnificentiam glorie sanctitatis tue, id est magnificentiam gloriose sanctitatis tue scilicet  laudabunt te, loquendo ad inuicem magnificam et gloriosam sanctitatem morum et uirtutum, quam in hac uita sanctis tuis das. Et mirabilia tua narrabunt, scilicet laudabunt te narrando adinuicem mirabilia, id est miracula que per sanctos tuos operaris. Hoc autem totum est ac si dicat: Laudabunt te contuitu morum, et uirtutum, et miraculorum sanctorum tuorum. Et etiam ad tui laudem dicent inter se uirtutem terribilium, tuorum id est uirtuosam potentiam terribilium ultionum tuarum, qua hic impios multipliciter punis. Quod est ac si dicat: Laudabunt te occasione potentie tue, qua hic etiam impios punis. Et ad laudem tui, magnitudinem tuam inter se narrabunt, scilicet laudabunt 575 te narrando magnitudinem tuam, id est magnam promotionem fidelium tuorum in moribus  et uirtutibus. Quod est dicere: Laudabunt te de hoc quod tuos in uirtutibus promoues et moribus. Et non solum hoc, sed etiam ad tui laudem eructabunt, id est plenarie referent ad inuicem memoriam abundantie suauitatis tue, id est memoriam abundantis suauitatis tue, id est misericordie tue, scilicet laudabunt te, plenarie referendo memoriam abundantis misericordie tue. Quod est dicere: Ea occasione laudabunt te, quia recensebunt te magnificare sanctos tuos in sanctitate morum et uirtutum, non ex meritis suis, sed ex memoria abundantis misericordie tue, scilicet quia memor es per misericordiam sanctificare tuos, quos uisus es per Adam obliuioni dedisse. Et etiam exsultabunt iustitiam tuam, id est ad tui laudem exsultanter narrabunt  iustitiam tuam, scilicet hoc apud se dicent quia quod hic impios punis, iusto iudicio facis, et hac occasione te laudabunt. Non ideo dicit exsultabunt quod ipsi exsultent de pena impiorum, sed quia recensendo penam eorum, inde quod tales non fuerunt, exsultabunt.

Unde Psalmista alibi: »Letabitur iustus, cum uiderit uindictas ,« etc. Dico, o auditores, quod eructabunt memoriam abundantis suauitatis Domini. Et merito; nam Dominus est miserator, secundum beneficia misericordie impensa, et misericors in natura, et si nulli benefaceret, patiens in exspectando peccatores, quos non statim iuste punit. Misericors est, inquam, et non parum,  sed multum misericors, plus quam aliquis sufficiat ad exponendum. Ostendit autem quod multum suauis est, id est miserator, addendo sic: Miserator, inquam et Dominus. Et non paucis, sed suauis, id est miserator est Dominus uniuersis, id est omnismodi hominibus, tam Iudeis quam gentilibus, scilicet beneficia misericordie sue plurima omnismodi hominibus impendit. Et miserationes, id est beneficia misericordie eius sunt super omnia opera eius, id est presunt omnismodi operibus eius, ac si dicat: Cum in suis operatur fidem, caritatem, et ceteras uirtutes, hoc ex miseratione facit. Cum uero preest eisdem operibus eorum, ut magis magisque promoueantur, in ipsis etiam promotionibus miserationes eius denotantur. Quoniam dixerat quod opera Domini  causa et materia essent quare ipse a fidelibus laudaretur, orat et optat ut hoc sit sicuti superius enuntiauit. Dixi, Domine, quod generatio et generatio laudabit opera tua, etc., scilicet quia opera tua, considerata egregia, causa erunt quare a fidelibus in omni generatione lauderis. Et ita sit: Confiteantur tibi, Domine, id est, laudent te omnia opera tua, id est omnia opera tua considerata materia sint quare a fidelibus lauderis. Et quidquid sit de ceteris operibus, saltem sancti tui, quos in moribus et uirtutibus perfectos facis, benedicant tibi, id est laudent te. Quod est dicere: Sanctitas tuorum sanctorum materia sit laudis tue. Hoc uero quod sequitur, non est oratio uel optatio, cum dicit, gloriam regni, etc., sed enarratio est ad Dei laudem spectans, que sic  superioribus iungitur. Dixi quod fideles, in generatione et generatione, magnificentiam gloriose sanctitatis, quam tu Deus hic das sanctis, loquentur, et hac consideratione te laudabunt. Et non solum hoc, sed etiam ad tui laudem ad inuicem gloriam regni tui dicent, id est laudabunt te dicendo et recensendo gloriam, quam in futuro sanctis tuis in regno tuo dabis.

Et dixi quod uirtutem terribilium tuorum dicent, scilicet ad tui laudem dicent inter se uirtuosam potentiam ultionum tuarum terribilium, qua hic impios punis. Et non solum hoc, sed et loquentur potentiam tuam, qua impios in futuro punies, et hoc contuitu laudabunt te. Loquentur, inquam, inter se potentiam tuam, ita tamen ut aliis filiis hominum, id  est hominibus ipsam ignorantibus notam faciant hanc potentiam tuam, et sic eos ab hac potentia, ne eos puniat cauere per bonam uitam faciant. Et dixi quoniam inter se dicunt gloriam regni tui, et sic tamen ut aliis ignorantibus notam faciant gloriam magnificentie, 576 id est magnificam gloriam regni tui, et notificando eos ad appetitionem regni huius attrahant. Regni tui dico, quod regnum tuum est regnum omnium seculorum, id est durabile per omnis secula, scilicet eternum est. Ideoque nimio desiderio est appetendum. Dixi quoque quod notam faciet potentiam tuam, ut inde homines caueant. Et hec dominatio, id est potentia tua durabilis est in omni generatione huius uite, et usque in generationem,  post hanc uitam futuram. Ideoque ualde timenda est et cauenda. Cum dicit in omni generatione, dat intelligere plures generationes, et per hoc innuit totam hanc uitam in qua multiplex est generatio. Cum dicit in generatione, aliam uitam notat, in qua non erit generationum multiplicitas, sed una simplex generatio. Non solum autem post hanc uitam potentia Domini puniet iniquos in inferno, sed quandiu etiam tota hec uita durat, multos eorum punit, ibi iam iuste positos. Dico quod regnum et dominatio Domini eterna sunt. Quod regnum bonis promisit, et quam dominationem comminatus est malis. Et fidelis est Dominus, id est uerax est in omnibus uerbis suis, tam in promissione regni quam in comminatione iuste [dominationis], non sicut  quidam de misericordia Domini nimis temere presumentes solummodo dicunt eum esse ueracem in promissione regni, et non in comminatione mortis. Quod nefas est etiam ad cogitandum. Nisi enim malos iuste in eternum damnaret, in omnibus uerbis eius fidelis non esset. Per hoc autem quod cum in omnibus esse ueracem asserit, consolatur et certificat bonos de regni promissione, et terret malos de damnationis comminatione.

Fidelis, inquam, est, et etiam sanctus est, id est iustus in omnibus operibus suis, scilicet et iuste operatur saluationem bonorum, et iuste operatur damnationem malorum. Hoc autem bene spectat ad laudem Dei, ne, cum uideatur in iustorum saluatione mitis, in malorum damnatione uideretur immitis.  In hoc autem Dominus comprobatur esse fidelis, id est uerax in omnibus uerbis suis, quia, cum regnum suum promiserit hominibus corruentibus, inde per originalia peccata et actualia, et per se non possint ad illud ascendere, alleuat Dominus per adeptionem gratie omnes qui inde corruunt, id est omnismodi homines quod inde corruunt per peccatum originale et per actualia. Alleuat quidem post corporis mortem, dando eis in ipso regno perfectam beatitudinem, a similitudine boni pastoris, qui ouem que de pascuis uel de ouili montis cuiuslibet corruit, et non potest per se ascendere, in humeros suos leuat, et ad pascua, uel ad ouile reportat. Et bene ponit omnes, non quod omnes alleuet qui inde corruunt, sed quia ex omni genere corruentium multos alleuat, uidelicet  et de minus grauiter, et de magis grauiter peccantibus. Alleuat, inquam, post mortem. Et quia non possent alleuari ad hoc regnum post mortem, nisi prius in hac uita erigerentur per peccatorum remissionem, prius erigit omnes, id est omnismodi elisos tam grauius quam minus grauiter elisos, scilicet cum ex toto sint elisi, id est cum in eis confracte sint uirtutes, et liberum arbitrium, propter nimium pondus peccatorum, et per se non possint de confractione hac erigi, erigit eos peccata remittendo, et innocentiam in eis restituendo, a similitudine illius, qui, cum de aliquo loco sublimi ceciderit, et grauiter elisus per se erigi nequit, a quolibet erigitur. Facit autem apostropham ad Deum ex affectione nimia ad gratiarum actionem sic: Dico, Domine,  quod omnismodi elisos erigis. Et oculi interiores omnium erectorum, id est mentes omnium erectorum, o Domine, in te misericordem et potentem respicientes et intendentes, sperant a te sibi dari escam et saluationem, et custodiam, et sic demum alleuationem; et tu das escam, id est spiritalem escam doctrine et intellectus, escam dico illorum, id est illis congruam, ut paruis quidem lac aliis uero solidum cibum tribuas .

577 Das, inquam, eis escam illorum, et hoc in tempore opportuno, id est in hac uita, ubi est tempus opportunum. In alia quippe uita non erit tempus doctrine. Dico quod das eis escam, et hoc non parce, sed aperis tu manum tuam, id est apertam facis  et amplam operationem largitatis tue, a similitudine largi dispensatoris, qui cum aliquid dat, non contrahit manum, sed ut large det, manum aperit. Aperis, inquam, manum, et sic imples benedictione, id est esca benedicta omne animal, id est omnes illos qui sunt animalia, scilicet mansueti ad iugum Domini deferendum, sicut boues, quos uulgo animalia dicimus; uel qui sunt animalia, scilicet nondum spiritales, sed adhuc animales, id est carnales. Quod est dicere: Das eis plenarie escam illorum. Non solum autem, o auditores, dat suis escam, sed etiam Dominus existens iustus in omnibus uiis suis, id est in preceptis suis per que uenitur ad ipsum, scilicet qui nichil precipit, nisi quod iustum est, et existens sanctus, id est misericors in omnibus, id est in  omnismodi operibus suis, scilicet qui, cum sit iustus in preceptione mandatorum, misericors est quoque operando et complendo auxilio gratie sue eadem precepta in suis. Prope est omnibus inuocantibus eum, id est paratus est facere uoluntatem inuocantium eum. Prope est, inquam, utpote Dominus, et cum Dominus sit prope esse debet seruis suis se inuocantibus. Determinat autem quibus prope sit, cum addit: Prope est, scilicet omnibus inuocantibus, id est orantibus eum in ueritate, non in uanitate quidem. Ille uero inuocare dicitur in ueritate, qui petit ea que petenda sunt, bona uidelicet, et sic petit ut petenda sunt, scilicet intensa affectione. Quia Dominum iustum dicit et sanctum, hoc a l'laudem eius bene attinere uidetur. Prope est,  inquam, Dominus, et non solum paratus est facere uoluntatem timentium se, sic, ut non faciat, sed etiam faciet, id est complebit uoluntatem timentium se timore casto, id est diligentium se, et deprecationem eorum exaudiet, ut eam perficiat. Sciendum quod sancti uolunt, hoc idem deprecantur. Sed cum dicit sanctos bene uelle et deprecari quod uolunt, instruit nos eorum exemplo, ut cum aliquid bene uolumus, de hoc eodem, ut fiat, Deum oremus. Exponit autem quid ipsi uelint et deprecentur, sic: Deprecationem, inquam, eorum exaudiet, et, id est, scilicet saluos faciet eos hic faciendo bene operari quod saluberrimum est. Et cum hanc saluationem adepti sint, custodit Dominus secundum perseuerantiam eos ne hanc salutem amittant. Custodit,  inquam, utpote diligentes se, et quia diligentes digni sunt, ut custodiant. Saluos faciet, inquam, suos hic, ut tandem in regnum eius alleuentur. Ex opposito omnes peccatores non resipiscentes disperdet, et hic excecando, et in futuro sine fine damnando.

Ostensis multis causis, quibus Deus laudabilis existat, sicut in principio psalmi se eum laudaturum promisit, ita quoque se eum laudaturum in fine ad maiorem assertionem promittit. Ostendi, o auditores, quod Dominus suauis est et magnus et iustus, et quod uoluntatem timentium se facit, et eos custodit. Cum ergo talis et talis sit, laudationem Domini loquitur os meum, scilicet laudabo eum ore. Per hoc autem innuit quod etiam laudabit eum et affectione et opere. Dico quod laudabo eum ore. Et  exemplo mei omnis quicunque est, adhuc caro per emphasim, quicunque scilicet est carnalis adhuc et nondum spiritalis ipse spiritalis effectus benedicat nomini sancto eius, id est laudet eum ex consideratione sancti nominis eius, quia uidelicet iustus dicitur et suauis, et Deus, et Dominus, et multis aliis sanctis uocabulis nuncupatur. Benedicat, inquam, nomini sancto eius benedictione tendentem in seculum et in seculum seculi, scilicet laudet eum, et per totam hanc uitam et in futura. Hic quidem benedicant eum affectione, ore, et opere; in futuro uero, sola affectione.



IN PSALMUM CXLu.

Titulus centesimi quadragesimi quinti. Alleluia. uox Prophete fideles omnes reuocantis, ne contuitu  temporalium confidant in principibus, in quibus non est eorum salus, et ne confidendo eos adulatorie laudent, et etiam eos fideles attrahentis ad Dei laudem ex multis occasionibus, quas 578 supponit. Ut autem auctorizabilior sit eius exhortatio, in principio psalmi introducit rationalitatem suam ad Deum laudandum sensualitatem inuitantem, et postmodum sensualitatem se laudaturam promittentem. Que utraque locutio non est in uoce, sed in cogitatione.

Lauda, anima mea, Dominum, ac si dicat: Multi principes seculares laudant, adulatorie in eis confidendo, et eis mala uita consentiendo. Ceterum, tu, sensualitas anime mee, Dominum lauda solummodo, bonam uitam instituendo. Rationabilitatis exhortatione scripta, sensualitas respondens inducitur, et  se Dominum laudaturam iugiter sic promittens. Dicis, o rationabilitas, ut Deum laudem, quod uere faciam, scilicet laudabo Dominum in uita mea bona, scilicet bonam uitam instituam, et sic eum laudabo. Et hoc non horarie, sed psallam Deo meo quandiu fuero, id est quandiu in hac uita ero, bona operatione mea Deum laudabo. Dicitur autem sensualitas bene operari, eo quod ea uegetante corpus bene operatur. Postquam se Propheta Deum laudaturum ostendit, apostropham ad auditores faciendo, eos ab hominum confidentia remouere, et ad Dei laudem ita conatur attrahere. Laudabo, inquam, Dominum. Unde, uos auditores, Deum exemplo meo laudantes, in ipso Deo confidite, et nolite confidere in secularibus principibus, ut ipsi uobis aliquid ex se possint  facere. Nihil enim fit uisibiliter aut sensibiliter, quod aut non iubeatur, aut permittatur de illa inuisibili et intelligibili aula summi Imperatoris. In principibus dico filiis hominum, scilicet qui homines sunt non digniores uobis in natura, ideoque satis indignum est uos in eis confidentiam ponere. »Maledictus enim homo qui confidit in homine, et a Domino recedit cor eius .« In filiis hominum dico, in quibus non est pendens salus uestra, qui uidelicet non possunt saluare uos plusquam uos eos, et idcirco non est in eis confidendum. In hoc autem quod in nullo principe salus uestra pendet, nec in aliquo confidendum est, quia quandoque exibit spiritus eius, id est separabitur a corpore, et  tunc corpus reuertetur in terram, ut terra fiat, terram dico suam materiam existentem. De limo quippe terre legitur homo factus fuisse . In illa ergo die in qua spiritus principum exibunt, peribunt, id est annichilabuntur omnes cogitationes eorum, scilicet in irritum ducetur, quod quosdam cogitauerunt deprimere, quosdam autem in diuitiis sublimare. Unde palam est, miseros eos esse qui in eis spem ponunt adiutorii. Ex opposito uero, beatus ille cuius Deus est adiutor eius, scilicet qui Deum suum optat, et expetit adiutorem suum ad omne bonum, non aliquem principem terrenum.

Deus dico Iacob, scilicet qui Deus est et adiutor omnium uiriliter contra uitia luctantium. Per hoc autem auditores impellit, ut Iacob esse nitantur.  Dico, cuius Deus est adiutor eius, et spes remunerationis eius est in Domino Deo ipsius, non in principibus. In Domino, inquam, qui adeo potens est quod fecit celum et terram, mare et omnia que in eis sunt, tam spiritus celestes, quam homines et pisces et ceteras creaturas. Ideoque cum tantus sit, in eo sperandum est. Nec uane ponitur spes in eo, qui nempe non ad horam in promissione uerus est, sed custodit ueritatem in seculum, id est in eternum, nunquam scilicet ueritatem omittit, sed eam semper diligit, a similitudine uiri qui hoc quod diligit bene custodit. Cum igitur in eternum uerus sit et sperantibus in se salutem promiserit, in eo procul dubio sperandum est. Et si pro eo persecutiones iniuriarum occurruerint, non est fugiendum. Ipse namque  facit iustum iudicium iniuriam patientibus pro eo. Sic uidelicet eis iudicium facit ut eos remunerando digne, eorum persecutores puniat iuste. Quia dixerat in Deo et non in principibus esse confidendum, posset obiici: uere in Deo de bonis celestibus est sperandum, sed tamen de bonis secularibus in principibus est confidendum. Ad hoc ergo remouendum, sic additur: Dico quod facit iniuriam patientibus iudicium. Et non solum hoc beneficium facit, sed etiam dat 579 escam corporalem esurientibus. Licet enim aliquando esca detur a principibus, non tamen absque Dei iussu aut permissione datur. Per escam innuit quoniam etiam secularia bona omnia tribuit. Non solum autem hoc beneficium confert Dominus ut det escam esurientibus, sed et hec alia confert  que subscribuntur, quorum consideratione confidendum est in eo, scilicet Dominus soluit compeditos, id est illos qui compediti sunt, et alligati praua consuetudine peccati, uolente eos ad peccata trahere, nec facilitatem habent bene operandi. A uinculo praue illius consuetudinis soluit, ne eis grauiter adeo instet, et facilitatem bene operandi eis concedit, a similitudine uiri compediti, qui cum sui libertatem non habeat, si soluatur ab aliquo a compedibus, in sui libertatem restituitur.

Non solum autem compeditos soluit, sed etiam Dominus illuminat lumine spiritalis intelligentie cecos, illos, scilicet qui ceci sunt et expertes intellectus. Et non hec beneficia tantum agit, sed insuper quod  maius est, Dominus erigit elisos, scilicet illos qui ex toto sunt elisi per peccata, in quibus ex toto uirtutes, et liberum arbitrium confracta sunt et debilitata, erigit ab hac elisione peccata per confessionem indulgendo, et in eis uirtutes et liberum arbitrium reintegrando. Postquam uero sunt erecti, Pominus illos factos iustos dirigit, id est promouet de uirtute in uirtutem, uel, si sit ibi diligit, eadem sententia est. Et non tantum eos dirigit promouendo, sed etiam Dominus custodit per gratiam suam aduenas, ne ab hac promotione deficiant. Quod est discere: Perseuerare facit in hac promotione illos qui non reputant se ciues huius patrie, sed aduenas, id est superne patrie ciues. Si uero de aliquibus contigerit ut ab hac promotione deficiant, et  fiant pupillus et uidua, pupillus quidem, Deo Patre carentes, et uidua, a Deo recedentes, qui adheserunt seculo contempto, ipsos tamen factos peccando pupillum et uiduam, et per hoc a gratia eius repulsos, suscipiet, in participationem gratie, si per penitentiam uoluerint redire, a similitudine pii sponsi, qui sponsam quam propter fornicationem a se repulit, ex misericordia suscipit, si a fornicatione desistere uoluerit. Suscipiet, inquam, eos licet peccatores. Et suscipiendo disperdet per indulgentiam uiam peccatorum, scilicet multitudinem peccatorum, per quam ipsi prius peccatores existentes tendebant ad mortem. Suscipiet, inquam. Et in ipsis susceptis regnabit Dominus in secula, id est per omnia secula ista presentia, scilicet ipsi erunt regnum  et possessio Domini, quandiu hec secula durabunt. Dominus, inquam, regnabit, Dominus dico existens Deus tuus Sion, scilicet quem tu Deum tuum reputas, o Sion, collectio fidelium speculans futura, non attendens presentia. Et non solum regnabit quandiu hec secula durabunt, sed et in generatione hac presenti, et durando usque in generationem futuram. Quod est dicere: Et hic et in futuro regnabit in eis, hic quidem bene promouendo, in futuro uero sine fine beatificando.



IN PSALMUM CXLuI.

Titulus centesimi quadragesimi sexti. Alleluia. uox Prophete, fideles omnes ad Dei laudem inuitantis, ex consideratione quia Hierusalem celestem in futuro edificabit, et hic dispersiones Isrelis congregabit,  et ex consideratione ceterorum beneficiorum que in hoc psalmo ostendit.

Laudate Dominum Patrem, o fideles, in tempore gratie futuri, psalmo, quoniam bonus est psalmus, id est utilis est uobis psalmus. Et quia utile uobis est et salutiferum, ut Deum psalmo laudetis, hec laudatio psalmus uidelicet existens iucunda, id est Deo delectabilis, et decora, id est honesta sit Deo nostro a uobis data; ac si dicat: Quandoquidem utile uobis est, et ipsi iucundum et decorum, ut eum psalmo laudetis, persoluite ei hanc talem laudationem. Quoniam autem cum 580 psalmus in psalterio fiat, est ibi et uox et manuum operatio, per psalmum accipitur et laus Dei in bona operatione, et laus in uoce  exteriori, scilicet in ore, et laus in uoce interiori, uidelicet in affectione. Laudate, inquam, Dominum Patrem. Et hoc ea consideratione quia Dominus in futuro erit edificans Hierusalem celestem, supplendo ex numero hominum, quidquid per superbiam decidit angelorum. Et ut ex hominibus celestis Hierusalem edificetur, congregabit hic unitatem fidei dispersiones Isrelis, scilicet dispersiones hominum qui futuri sunt Isrel. Quod est dicere: Saluandos, ex quibus Hierusalem edificabitur, prius in diuersos errores idololatrie dispersos, in unitatem fidei congregabit, et sic eos hic faciet Isrel. Congregabit, inquam. Qui etiam postquam congregati erunt, sanat, id est sanabit eos factos contritos corde. Quod est dicere: Cum post fidei perceptionem adhuc infirmi  erunt ex consuetudine peccatorum, et debiles ad bene operandum, sanabit medicamento gratie sue in eis hanc infirmitatem sic ut eis tribuat bene operandi facilitatem, a similitudine infirmi, qui, cum post euasionem morbi, debilitatem adhuc ex ipso morbo retineat, paulatim ex illa debilitate sanatur, dum in pristinam corporis uirtutem medicorum auxilio restituitur. Et ideo sanabit, quia erunt in corde compunctione contriti. »Cor enim contritum et humiliatum non despiciet Deus .« Et priusquam eos ex hac debilitate sanet, alligat, id est alligabit contritiones eorum, scilicet consolidabit per baptismum, et per cetera sacramenta ecclesiastica uirtutes anime et liberum arbitrium, que peccando confregerunt et destruxerunt. Quod est dicere:  Reintegrabit uirtutes et liberum arbitrium eorum que ipsi peccando disperdiderunt, a similitudine medici, qui cuiuslibet ossa contrita siue uulnera alligando sanat. Laudate, inquam, Dominum. Qui postquam contritos corde sanabit, faciendo per illuminationem gratie ex ipsis multitudinem stellarum, id est multas stellas numerat, id est numerabit multitudinem illarum stellarum, scilicet custodiet illos ne deficiant, qui multe stelle erunt, lucentes uidelicet in medio nationis praue  et doctrina et bona uita, a similitudine stellarum, nocte in firmamento lucentium. Numerare pro custodire ponitur, eo quod ad hoc res numerari solet, ut numerata custodiatur. Numerat, inquam, multas stellas. Et omnibus eis nomina uocat, id est uocabula imponet.  Quod est dicere: Dabit eis diuersa carismata, quorum occasione diuersa nomina eis imponentur, ut alii martyres, et alii confessores, seu etiam monachi siue eremite uocentur, aut aliis plurimis honestis nominibus nuncupentur.

Quoniam autem nature diuine identitatem ostenderat, ubi dixit: Laudate Dominum, pluralitatem etiam personarum ostendit, sic: Laudate, inquam, Dominum, et hoc ea occasione, quia magnus est in natura Deus noster, Pater, scilicet potens est, quem nos prophete uiri auctorizabiles Deum esse reputamus. Et magna uirtus eius, id est Filius qui uirtus Patris dicitur, eo quod Pater omnia per eum disponit et moderatur. Per has duas personas quas  affirmat essem magnas, Spiritum sanctum esse magnum innuitur. Ne uero propter uocabula diuersa, in natura uideretur esse diuersitas, remouet hoc cum addit: Et licet a Patre sit alia persona Filius, tamen sapientie, id est Filio eius Patris non est numerus, id est diuersitas et multiplicitas et uarietas in natura. Non enim numeratur alia Patris, alia Filii essentia, sed perfecte est eis eadem et inuariabilis natura. Numerum pro diuersitate et multiplicitate ponit, eo quod res diuersas et multiplices numerare consueuimus. Quia uero et unitatem in natura, et in personis esse multiplicitatem ostenderat, cum huius secreti intellectus omnibus fidelibus non pateat, omnibusque tamen inde fides habenda. Sunt enim heretici multi, qui cum huius tante rei notitia careant,  non cum mansuetudine hoc inquirunt, sed immansueti existentes, fidem 581 habere contemnunt. Commendat fidei mansuetudinem, ostendens quod mansueti a Domino suscipiuntur, et econtrario peccatores immansueti humiliantur, ut sic nos ab immansuetudine retrahendo ad mansuetudinem inuitet. Dico quod magnus est Dominus, Pater et Filius et Spiritus sanctus. Dominus, inquam, suscipiens mansuetos, qui si statim non intellexerint, fidem non repellunt; sed ad hoc intelligendum qualiter unus et trinus sit, mansuete inuestigando nituntur. Suscipiens quidem mansuetos, id est medens eis, ut ignorantie debilitatem auferat, et facultatem intelligentie conferat. Peccatores autem antonomastice, scilicet immansuetos, per subtractionem  gratie sue humilians, id est deiiciens ab intelligentia usque ad terram, id est usque ad terrenum intellectum. Quod est dicere: Ideo quia immansueti sunt, subtrahendo lumen gratie sue humiliat eos Dominus, ut non solum non intelligant, sed ut etiam, quod grauissimum est, de Deo terrene sentiant utque de quolibet homine de ipso agant.

Quoniam ergo mansuetos suscipit, et peccatores, se superbe et immansuete habentes, humiliat, uos fideles quicunque, ut si nondum suscepti estis suscipiamini; si uero iam suscepti, magis et magis suscipiamini mansueti existentes, precinite Domino in confessione peccatorum uestrorum. Quod est dicere: In primis peccata uestra humiliter confitemini, que confessio dulcis cantus et primus erit  Deo. Et post confessionem psallite Deo nostro, id est bene operamini ad honorem Domini. Psallite, inquam, existendo in cithara, id est in mortificatione carnis. Et uere precinendum et psallendum est Deo nostro. Qui nempe cum hoc est quod operit celum in nubibus, id est cum occultet mystica arcana sua in predicatoribus, qui propter sui sublimitatem celum dicuntur, idem tamen celum parat, id est facit pluuiam, id est apertam et irrigantem doctrinam terre sue Ecclesie. Quod est ac si dicat: Cum ipse in apostolis et prophetis occultet mysticum intellectum secretorum suorum, ideo ne uilescat, eumdem tamen intellectum fidelibus, qui terra eius sunt, aliquando per illuminationem gratie sue  reuelat, ut sit eis in loco pluuie, scilicet ut eos imbuat et fertiles faciat, ad similitudinem pluuie, terram rigantis et fertilem facientis. Dicuntur etiam huiusmodi arcana celum, eo quod, sicut celestia, celantur. Exponit autem quomodo celum hoc facit pluuiam, sic: Parat, inquam, Deus celum terre pluuiam. Qui uidelicet illud celum existens in montibus, id est, in apostolis et propgetis, quos superius nubes uocauit, producit, id est aperit et manifestat fidelibus suis, celum dico existens fenum, et herbam, pro frumento ponit, eo quod dum est uiride, herba dicitur. Frumentum autem dicitur mysticus intellectus, qui solis spiritalibus et bene rationalibus congruit, sicut frumentum rationabilium animalium, scilicet hominum est cibus. Fenum  autem quod solis irrationabilibus idoneum est, intellectum ad litteram designat; quo solo idiote et rudes fideles utuntur, qui quasi irrationabiles uidentur, quos etiam iumenta uocat ad comparationem mystice intelligentium. Exponit autem quibus producit fenum, et quibus herbam, sic. Producit, inquam fenum et herbam. Herbam dico datam seruituti hominum, id est perfectioribus fidelibus, qui dicuntur seruitus hominum, eo quod minus perfectis hominibus seruiant in doctrina, ut Hieronymus, Augustinus, Ambrosius, Gregorius, et ceteri tales. Producit, inquam, herbam seruituti hominum, id est perfectis. Qui etiam dat iumentis, id est minus perfectis et idiotis escam ipsorum, id est escam eis congruam, uidelicet fenum.

 Ne uero uideretur hoc fenum et herbam dare solis fidelibus ex Iudeis, ostendit quoniam etiam hoc dabit fidelibus ex gentibus, sic: Dabit, inquam, escam feni et herbe. Et non solum fidelibus ex Iudaico populo, sed et pullis coruorum, id est filiis gentilium idololatrarum, qui similes sunt coruis in nigredine peccatorum, pullis, inquam, non omnibus, sed inuocantibus eum, id est orantibus eum in puritate fidei, scilicet fidelibus 582 ex gentibus, qui congrue pullis coruorum comparantur. Sicut enim coruorum pulli, dum adhuc patribus nigredine dissimiles sunt, ab ipsis non pascuntur, sed de rore uiuere a physiologis asseruntur, ita quoque ex gentibus fidelis qui iam per baptismum ipsorum  patribus in nigredine peccatorum dissimiles sunt, non ipsorum patrum erroribus replentur, sed rore doctrine spiritalis reficiuntur. Dixi quod iam mansuetos precinentes et psallentes suscipiet, et dabit eis fenum et herbam. In fortitudine uero equi, id est in forti equo, scilicet in homine superbo, qui per equum fortem accipitur, eo quod sit animal superbissimum, non habebit uoluntatem beneplacentie. Quod est dicere: Non diliget superbos, neque suscipiet. Nec beneplacitum erit ei in tibiis uiri, id est non diliget uoluptates seculares hominis alicuius, que per tibias accipiuntur, que sunt musica instrumenta, ad uoluptuosos attinentia; uel tibias uiri dicit subteriora hominis que etiam crura dicuntur, per que luxuriosi homines accipiuntur, eo quod in  renibus, qui tibiis contigui sunt, luxuria precipue dominatur. Cum ergo dicit in tibiis uiri beneplacitum non erit ei, idem ualet ac si dicatur in luxuriosis hominibus beneplacentia non erit ei, scilicet non diliget luxuriosos, neque suscipiet, sed eos iuste disperdet. Quod nimirum per uisionem prefiguratum est Ezechielis prophete, cui Dominus a cingulo superius, in electri specie, a cingulo uero inferius in specie ignis legitur apparuisse . Cum enim sic apparuit, formam omnium Christianorum, et saluandorum et perdendorum in se suscepit. Nam per partem superiorem que electri claram speciem obtinuit, saluandi ad supernam patriam intendentes accipiuntur, qui in uirtutibus et operibus boni habentur clari et conspicui. Per inferiorem  uero partem, que ignea apparuit, superbi signabantur, et mundanis uoluptatibus dediti, quod pro delictis suis igni tartareo sunt tradendi. Non erit, inquam, beneplacitum ei in superbis, nec in luxuriosis, sed beneplacitum est Domino respicienti respectu misericordie super timentes eum casto timore. Quod est dicere: Bene placet Domino in timentibus se, quos respicit respectu misericordie, ut faciat eos timentes se. Beneplacitum est ei in eis qui sperant non superbe in seipsis, sed super misericordia, id est de misericordia eius. Non enim sufficit timere, nisi etiam sit sperare. Et e conuerso. Quod est dicere: Dominus diligit timentes se, et sperantes salutem in eo, non presumentibus de meritis suis arroganter.



IN PSALMUM CXLuII.

 Psalmi centesimi quadragesimi septimi. Titulus. Alleluia. uox Prophete qui, cum in superiori psalmo fideles ad laudandum Deum inuitauerit ex consideratione edificationis Hierusalem celestis, et congregationis idololatrarum Isrel factorum, in hoc quoque psalmo fideles ad Dei laudem adhortatur, ex ea occasione, quia seras portarum Ecclesie confortauit, ne ualeant ab hereticis confringi. Et etiam ex consideratione conuersionis quorumdam hereticorum, quam etiam in hoc psalmo ostendit.

Lauda, Hierusalem, Dominum, lauda Deum tuum, Sion, ac si dicat: Tu, Ecclesia, lauda Dominum Patrem eo contuitu, quia Dominus est. Lauda, inquam, sic ut sis Hierusalem, id est pacificata, pacem uidelicet  habens ad Deum et ad proximum, que pax est ei summa laus. Et lauda eum eo contuitu, quia est Deus tuus, Creator tuus. Lauda, inquam, sic ut sis Sion, speculans scilicet celestia, que speculatio est ei laus, in qua ipse ualde delectatur. Dico lauda Dominum Deum tuum. Et ideo eum lauda quoniam confortauit seras portarum tuarum, scilicet confortatos et insuperabiles faciet contra hereticos, prelatos tuos, qui erunt sere portarum tuarum, id est munitores Scripturarum prophetarum, ne ab hereticis ualeant dissipari; qui earum auctoritatem ad nichilum redigere intendent, ut Manichei et alii plures, affirmantes ipsas esse funditus euacuandas. 583 Dictum est a similitudine serarum, que ad hoc portis infiguntur ut eas muniant, ne quilibet  raptor domum intreat ad deAastandum. Ecclesie porte prophete dicuntur, eo quod per doctrinas suas fidei introitus fuerunt, quemadmodum porte domus alicuius introitus sunt. Per hoc autem quod seras confortabit, ne cedant impugnationibus hereticorum, benedixit, id est benedicet filiis tuis in te permanentibus, non ex fidei tue communitate per deceptionem hereticorum egredientibus. Benedicet quidem filiis tuis, et augendo eos secundum numerum, et sublimando in uirtutibus, qui profecto ab hereticis dissiparentur, nisi sere confortarentur. Dico lauda Dominum, qui non solum confortabit seras portarum tuarum, uidelicet Augustinum, Hieronymum, Hilarium et ceteros, et non solum benedicet filiis tuis, sed etiam qui posuit fines tuos pacem  per emphasim, id est qui ponet affines tuos, scilicet heriticos pacificos. Quod est dicere: Qui faciet hereticos impugnatores tui tecum pacem habere et concordiam, conuertendo eos, ne amplius instent tibi falsis argumentationibus. Affines Ecclesie hereticos dicit, eo quod ipsi in hoc uideantur eius esse uicini, quoniam eisdem sacramentis ecclesiasticis utuntur, et easdem auctoritates, quas male exponendo peruertunt recipere uidentur. Ponet, inquam, fines tuos pacem, et etiam satiat, id est satiabit te adipe frumenti, non furfure tantum, uidelicet mystico intellectu legis, non eo tantum qui ad litteram est. Adipem dicit frumenti medullam, que etiam uulgo farina dicitur. Per adipem ergo frumenti qui interius est, et pretiosum quid et gustu dulcior quam  furfur mysticus legis intellectus accipitur, qui interior est, et subtilis et pretiosus et longe dulcior, quam litteralis intellectus, quo fideles Ecclesie Christo reuelante satiantur. Per furfur autem quod exterius est et grossum aliquid, et non adeo pretiosum, intellectus ad litteram intelligitur, qui quasi exterior, et ad comparationem mystici intellectus grossum aliquid est, et non usquequaque pretiosum, quo solo Synagoge filii ueteres imbuuntur. Unde Dominus ad discipulos testatus est: »uobis datum est nosse mysterium regni Dei, ceteris autem in parabolis, ut uidentes non uideant, et audientes non intelligant .«

Exponit autem quomodo ponet Ecclesie fines pacem,  sic: Lauda, inquam, Dominum, qui emittit, id est qui emittet eloquium suum terre, id est doctrinam suam terrenis, scilicet hereticis, ac si dicat: Hoc modo affines Ecclesie hereticos cum Ecclesia pacificabit, quia per fideles Ecclesie satiatos adipe, emittet doctrinam fidei hereticis terrenis sententiis adherentibus. Non autem erit inefficax sermo doctrine eius, sed uelociter currit, id est curret sermo doctrine eius, id est citissime penetrabit in corda terrenorum, uel uelociter curret sermo eius, id est cito promouebitur, et cum summo impetu eloquentie fluet, ut non possit a falsis hereticorum obiectionibus impediri, iuxta illud de Stephano: »Non poterant resistere sapientie, et spiritui qui loquebatur .« Curret, inquam,  uelociter sermo eius. Qui per efficaciam huius sermonis dat, id est dabit niuem sicut lanam, scilicet ipsos hereticos qui erunt nix, id est ad modum niuis nimis congelati, et a caritate frigidi, faciet adeo in caritate feruidos, ut etiam det eos lanam aliis frigidis, scilicet ut eos qui caritate erunt frigidi foueant, et in caritate feruere faciant, ad similitudinem lane, ex qua uestimentum fit, ut corpus foueat et calidum reddat. Dabit, inquam, niuem sicut lanam, et nebulam sicut cinerem spargit, id est sparget, id est illos hereticos qui prius erunt nebulosi et in intelligentia obscurati, illuminabit uero fidei intellectu, et eos illuminatos sparget sicut cinerem, id est distribuet eos ad predicandum aliis nebulosis, ut uidelicet sint in loco cineris, facientes  uidelicet eos in intelligentia et bonis operibus fertiles. Quos ipsimet prius per deceptiones suas ab Ecclesia sublatos reddiderat steriles. Dicit autem hoc a similitudine cineris, qui a rusticis 584 in loco fimi super terram spargitur, ut eam impinguando fertilem faciat. Non solum autem dabit niuem sicut lanam, et sparget nebulam sicut cinerem, sed etiam mittit, id est mittet aliis sicut buccellas, id est comparabiles buccellis crystallum suam factam, quod est dicere: Non solum hereticos illos, qui nix erunt, id est cito possibiles ad resoluendum de infidelitatis duritia, sicut nix cito potest resolui. sed et illos qui adeo indurati erunt in infidelitate, ut uix possint resolui. Unde etiam crystallus dicuntur, pre nimietate uidelicet duritie sue. Crystallus  quippe, ut physici perhibent, ex glacie per diuturnum tempus indurata efficitur, cuius crystalli tanta est duritia ut uix frangi ualeat aut secari. Crystallum autem hanc hereticos, scilicet ex tanta obstinatione duritie resoluit Deus, cum eos per fidelium predicationem conuersos, ad Ecclesie communitatem reducit, et eorum corda prius dura, ad fidei perceptibilitatem mollia facit. Hanc crystallum liquefactam tam perfectam in scientia et sanctitate morum reddit, ut eam etiam aliis qui prius ab ea decepti sunt et a fide separati, buccellarum uicem retinere faciat, scilicet ut eos reficiant dulcedine predicationis sue, ad modum buccellarum, quibus aliquis esuriens reficitur.

 Bene uero dicit eos non panes integros, sed buccellas; ut per hoc innuat, quod nullus adeo perfectus est, qui omnem scientiam uel doctrinam obtineat, sed unusquisque partem aliquam obtinet, ceu buccella panis pars est. Congrue quoque ponit non simplicem crystallum, sed crystallum suam, ut per hanc uocem determinet, quod non omnem crystallum esse buccellas faciet, sed illam tantum que sua erit, scilicet que iam est ad saluationem predestinata. Dabit, inquam, niuem ut lanam, et mittet crystallum ut buccellas. Et tunc quis existens ante faciem frigoris eius sustinebit ipsam faciem? Nullus, ac si dicat: Cum ipse eos qui frigus dici per emphasim poterunt, eo quod a caritate frigidi penitus erunt, quod postea frigus in calorem caritatis mutatum, ipsius  Dei possessio fiet, ad disperdendum et impugnandum ceteros frigidos mittet, quis hereticorum ante faciem, id est ante presentem eorum instantiam existens, poterit tantam instantiam uerborum et facundie illorum sustinere et resistere, ut superetur sic ut non habeat quod contradicat? Nullus. Hoc autem quod sub interrogatione cum maiore laudis pondere ponit, equiualens est ac si taliter poneretur. Cum ipse illos qui prius frigidi adeo erunt ut nix et crystallus dici possint feruentes effectos, ad hereticos impugnandum mittet, tanta erit eorum sapientia, tanta facundia ut eis nulla possit hereticorum eloquentia resistere. Quia uero de hereticorum conuersione egerat, uult ostendere hanc conuersionem totius cooperatione Trinitatis esse futuram quod sic dicit:  Dabit, inquam, Deus Pater niuem sicut lanam, et crystallum sicut buccellas. Ut hec autem fiant, emittit, id est emittet uerbum suum, id est ex se mittet Filium suum ad hoc faciendum. Mittet quidem non localiter, non uisibiliter, sed spiritaliter et ineffabiliter. uel emittet uerbum suum, id est in aperto mittet Filium suum, quantum ad notitiam. Quod est dicere: Dabit eis notitiam Filii sui scilicet fidem, ut eum uerum et Deum et hominem, et sibi ceternum, et consubstantialem credant. Et per emissionem uerbi lique faciet ea, niuem scilicet et crystallum. Quod est dicere: Cum antea ualde fuerint indurati, et adeo ut nix et crystallus dicantur, ipse Filio cooperante ex duritia resoluet, et eos liquidos faciet et molles, et ad credendum faciles. Non solum autem  hec per Filium operabitur, sed et per Spiritum sanctum. Nam sanctus Spiritus eius flabit, id est ad niuem et crystallum interius aspirabit, et sic fluent aque facti. Fluent quidem, id est proni et fluxi ad fidem et caritatem fient.

Aque uero erunt aliis, id est alios induratos, ad modum aquarum irrigabunt doctrina sua, et a duritia sua resoluent et fertiles facient, a similitudine austri dictum est, quo flante niues et glacies resoluuntur, et aque facte fluunt. Exponit autem quomodo nix et crystallus resolute et liquefacte aliis efficiantur aque, sic: Dico quod Dominus 585 liquefaciet niuem et crystallum: et faciet aquas fluentes; qui nempe Dominus per has aquas annuntiat,  id est annuntiabit aliis induratis efficiendis per hoc Iacob, id est uiriliter luctantibus uerbum suum, id est notitiam Filii sui, uel uerbum suum, id est predicationem fidei. Et post annuntiationem uerbi fidei annuntiabit eisdem efficiendis Isrel, id est Deum in contemplatione uidentibus iustitias et iudicia sua, id est iusta iudicia sua, precepta uidelicet sua que dicuntur per emphasim iustitie, eo quod iusta sunt, et complentes se iustificant; et iudicia dicuntur, eo quod ipse ea facienda esse iudicat. Quoniam ergo iustitie sunt et iudicia, enuntiatione sunt digna. Dicit autem quod hec supradicta beneficia non faciet hereticis omnibus, sed quibusdam, ut per hoc eos quibus hec fient beneuolos magis, et haud ingratos reddat. Dico quod hereticos niuem et  crystallum existentes resoluet, et etiam eos esse aliis aquas faciet. Non autem fecit, id est faciet taliter omni nationi, id est omni multitudini hereticorum, scilicet non sic resoluet, et aquas esse faciet omnes hereticos, et non manifestabit eis iusta iudicia sua, scilicet non faciet omnibus manifestum qualiter quosdam per misericordiam resoluere et illuminare iudicet; quosdam uero iusto iudicio suo subtrahendo gratiam induret et excecet, uel non manifestabit omnibus iudicia sua, id est precepta sua, scilicet non faciet omnibus manifestum, qualiter eius precepta sint complenda.



IN PSALMUM CXLuIII.

Psalmi centesimi quadragesimi octaui. Titulus. Alleluia. uox Prophete fideles omnes ad laudandum  Deum adhortantis, ex consideratione omnium creaturarum eius, et contuitu exaltationis populi sui in futuro.

Laudate, omnes fideles, Dominum, Christum omnimoda laude, de celis, id est de consideratione celorum quos creauit. Per celos hic accipimus ipsos celos materiales, et omnes creaturas que in eis sunt, tam rationales, ut spiritus celestes, quam irrationales, ut solem et lunam et stellas. Materiales uero celos dicimus, et erem, et ethera, et ipsum firmamentum, et etiam septem circulos septem planetarum. Quoniam autem cum simpliciter dixerat: Laudate Dominum de celis, per celos, ut diximus, acceperat et ipsos celos, et creaturas illas, que in eis sunt, ad exaggerationem diuine laudis ipsas creaturas designare per partes intendit sic: Laudate, inquam,  Dominum de celis, uidelicet laudate eum in excelsis, id est in consideratione illarum creaturarum, que in celo sunt excelse, id est dignioris nature. Exponit autem illas creaturas excelsas per partes, cum addit: Laudate eum, omnes angeli eius, id est o uos omnes angeli, qui tante dignitatis existentes estis ab eo creati, estote fidelibus materia laudandi eum. Quod est ac si dicat: Laudate eum, o fideles, ex consideratione angelorum, quos adeo dignos creauit. Nec solummodo uos angeli materia sitis fidelibus eum laudandi, sed etiam laudate eum, omnes uirtutes eius, id est o uos omnes celestium spirituum ordines, ab eo dignissimi in natura creati, estote fidelibus materia eum laudandi. Per uirtutes que sunt unus ordo celestium spirituum, omnes ordines preter  angelos designat, quod ex Hebraica translatione perpenditur, in qua habetur: Laudate eum, omnes exercitus eius. Notandum quod congrue ponit angeli eius et uirtutes eius, cum post tamen non dicat, sol eius sine luna eius. Non quod et he creature eius non sint, sed cum celestes spiritus qui digniores sunt eius esse creaturas affirmat, de ceteris procul dubio constat.

Excelsis etiam et dignioribus celorum creaturis per partes denotatis, agit de indignioribus celestibus creaturis, que tamen, quantum ad sui naturam, satis egregie sunt, cum subdit: Non solum laudent illum angeli et uirtutes, sed etiam Laudate eum, sol et luna; laudate eum, omnes stelle. Quod  est dicere: uos sol, et luna, et stelle mirifice ab eo composite, estote fidelibus materia eum laudandi. Non solum autem sol et luna, et stelle, secundum hoc quod existunt, sint materia eum laudandi, sed et lumen ex eis 586 procedens laudet, id est materia sit laudandi Dominum. Alia quippe consideratio est laudare Dominum de hoc quod hec existunt, alia uero de hoc quod lumen emittunt. Celorum creaturis per partes ostensis, de ipsis celis etiam agit cum subiungit: Non solum laudent eum sol, et luna, et stelle, et lumen, sed etiam laudate eum, id est materia estote laudandi eum uos superiores celi celorum inferiorum complexiui. Superiores qui celos inferiores ambiunt dicit firmamentum et ethera, inferiores uero circulos planetarum  et erem. Et non solum modo celi Dominum laudent, sed et aque que super celos sunt laudent nomen Domini, id est cause sint quare a fidelibus laudetur nomen Domini, id est quare Dominus laudetur, ex consideratione magni nominis eius, quod est Dominus et Creator, qui in hoc ualde potens et mirabilis apparet, quod non solum sub firmamento, sed etiam super firmamentum aquas creauit, iuxta quod in Genesi legitur: »Diuisit Deus aquas, que erant sub firmamento, ab his que erant super firmamentum . Quare autem ibi create sunt, et si nos lateat, non tamen absque ratione et utilitate maxima factum esse putandum est. Potest queri: Quare Deum laudabimus ex consideratione solis et lune, et stellarum, et celorum, et aquarum?  Ad quod respondet sic: Idcirco, fideles, eum laudate contuitu omnium horum, quia ipse dixit, id est statuit, uoluit, disposuit, et ex nichilo facta sunt quatuor elementa, que fuerunt materia istorum omnium. Ipse postea mandauit in eadem dispositione sua, et creata sunt hec omnia, id est ex his quatuor elementis formata. Postquam uero creata sunt, per eamdem dispositionem suam statuit ea usque in seculum seculi duratura, id est ita ea stabiliuit ut in eternum durabilia sint. Et preceptum, id est statutum suum posuit in eis quali modo unumquodque se haberet, et illud statutum non preteribit, id est non exinanietur, sed semper erit firmum et stabile.

 Postquam fideles inuitauit ad Dei laudem ex consideratione celorum, et que in eis sunt, ad eamdem laudem eos inuitat ex consideratione terre et creaturarum, que in ea sunt addendo sic: Dixi: Laudate Dominum de celis. Non solum autem eum laudetis de consideratione celorum, sed etiam laudate Dominum de terra, id est de consideratione terre ab eo create, sicut superius per celos accepit et ipsos celos, et que in eis sunt: ita hic quoque per terram notat, et ipsam terram, et creaturas que continentur in ea. Quas ad cumulum diuine laudis per partes designat cum sic addit: uidelicet laudent eum dracones omnes abyssi, et ignis, et grando, et nix, et glacies, et spiritus excitator procellarum, uentus scilicet qui commouet procellas in mari.  Quod est dicere: Hec omnia que potenter operatus est et mirifice, materia sint, quare a fidelibus laudetur. Cum autem de terrenis creaturis ad Dei laudem agat, has non incongrue preposuisse uidetur. Omnia enim ista et si hominibus sint nociua, hoc ipsum tamen, quod aliquando nocent, iusto iudicio Dei contingit, qui per harum creaturarum officium, ultionem de offendentibus se accepit. Et quia minus de his constabat, an ad Dei laudem pertineant, de his prius agit; et ecce quomodo noceant. Dracones enim cum ignee nature sint, et inter cetera animantia terre precipui, ut etiam elephantes strictione caude posse rumpere perhibeantur, iusto iudicio Dei aliquando ad correctionem peccantium erem commouent, et flatu suo  corrumpunt, sic ut inde clades mortifera oriatur; homines interdum deuorant, et eorum pecora, uel flatu suo incendunt. In abyssis uero sepe homines submerguntur et pereunt, ut in nimiis profunditatibus fluminum. Qualiter autem ignis et grando, et nix, et glacies, et spiritus procellarum homines ledant, cum ualde sit expertum, non est exemplis ostendere necessarium. Et cum hec omnia iusto iudicio Dei noceant, tamen omnia ad laudem iustitie eius spectant. Quia autem hec ad iustitiam Dei attinent, 587 euidenter innuitur cum addit: Que omnia dracones scilicet et abyssi, etc., faciunt uerbum eius, id est preceptum eius nocendo his quibus iusto iudicio Dei nocere coguntur.

Non solum autem he nociue creature sint materia  diuine laudis, sed et utiles terrene creature Deum laudent, id est materia sint fidelibus Deum laudandi, montes uidelicet laudent Deum, et omnes colles qui necessarii sunt hominibus, quia in eis messes et uinee sunt, unde homines aluntur et potantur; in ipsis quoque eorum armenta pascuntur. Et ligna fructifera laudent Deum que in montibus nascuntur, quorum fructibus homines reficiuntur. Non solum aut ligna fructifera, sed et omnes cedri laudent Deum. Per cedros autem que arbores sunt steriles, ceteras arbores steriles accipit, que licet infructifere, ad edificandum tamen domos et ad alios usus hominum sunt idonee. Laudent quoque Deum bestie siluestres, quarum alie iusto iudicio Dei noxie sunt, ut leones et lupi; alie uero Dei misericordia utiles,  ut lepores et cerui. Laudent etiam uniuersa pecora scilicet domita animalia, ut boues et iumenta, que ad usus hominum sunt utilia. Serpentes quoque laudent, que iusto iudicio Dei nocent, et uolucres pennate, que prosunt. Pennate non est positum ad differentiam, sed ad maiorem potentie Dei laudem. Aliud enim est Dei potentiam laudare, eo contuitu quod uolucres existunt, aliud autem quod cum pennate sint, ad uolandum potentes sunt. Sint etiam materia laudandi Deum, reges terre et omnes populi subditi, et etiam ceteri principes minores regibus, ut duces et comites, et non solum principes, sed et omnes iudices terre, tam illi qui sunt principes, quam qui principes non sunt. Plures enim sunt minores iudices,  qui etsi quodam modo principes sint tamen usualiter principes non dicuntur. Hoc autem totum est ac si dicat: In hoc quoque, o fideles, habete materiam laudandi Deum, quod ita pulchre et ordinate genus humanum disposuit ut alii reges, alii principes, alii iudices, et alii subditi sint. Quorum quidem regum et principum, alii iusta Dei promissione sibi subditos tyrannide sua multipliciter affligunt, alii uero bene misericordia Dei regunt. Sint quoque materia Deum laudandi iuuenes et uirgines, scilicet uirilis sexus et femininus. Per iuuenes, sexum uirilem; per uirgines autem, sexum muliebrem designat. Senes insuper cum iunioribus laudent nomen Domini, id est senes et iuniores sint materia quare laudetur Dominu, sex consideratione nominis sui, quod os creator et omnipotens:  Quod est dicere. Fideles laudent Dominum ea consideratione, quod diuersas hominum etates imposuit tam in masculino sexu quam in feminino, scilicet iuuentutem et senectutem et ceteras etates.

Cum dicit senes cum iunioribus dat intelligere similiter de aliis etatibus, quarum omnium consideratione Deus laudandus est. Et hoc etiam sit materia laudandi Dominum, quia secundum humanitatem exaltatum est nomen eius solius, scilicet ipse solus ex omnibus creaturis habet nomen, quod est exaltatum super omne nomen. Nulla enim creatura, neque homo, nec quis celestis spiritus, Dominus omnium et Omnipotens dicitur, sed ipse cum sit creatura secundum humanitatem, Dominus dicitur et Omnipotens, in cuius nomine genu omne flectitur, celestium, terrestrium et infernorum . Exponit autem in quantum sit nomen eius exaltatum sic: Exaltatum est, inquam, nomen eius solius, et adeo est exaltatum, quod confessio, id est laus eius est  super celum et terram, id est in rationabilibus creaturis, que sunt super celum et terram, in celestibus uidelicet spiritibus et in hominibus. Quod est dicere: Cum omnipotens sit et omnium Dominus, ab hominibus et ab angelis laudatur. Postquam ostendit, ex consideratione omnium creaturarum, Deum esse laudandum, ostendit etiam eum esse laudabilem ea occasione, quoniam in futuro suos exaltabit. Hoc ergo sic dicit: Non solum, o fideles, laudetis Dominum ex consideratione celorum et terre et creaturarum, que in eis sunt, sed inde etiam occasionem habete laudandi quoniam in futuro 588 exallabit cornu populi sui, id est exaltabit in eterna beatitudine populum suum propter cornu eius, id est propter sublimitatem quam habet hic in moribus et in uirtutibus, que per cornu accipitur, eo quod in animali sublimior hec pars habeatur, quod est dicere: Merito sublimitatis et uirtutum et morum quam hic habet populus fidelium, sublimabit  eum eterna gloria in futuro, ideoque dignum est ut hac consideratione a fidelibus laudetur. Exaltabit, inquam, cornu populi sui in futuro; futurus tunc hymnus, id est causa hymni omnibus sanctis eius, scilicet, quem laudabunt tunc omnes sancti eius, laude eterna dilectionis. Exponit autem qui sint illi sancti per partes sic: Sanctis eius dico, scilicet, filiis Isrel, id est fidelibus ex Iudaico populo et etiam populo appropinquanti sibi, id est appropinquanti illis filiis Isrel, scilicet, populo fidelium ex gentibus, qui per lapidem angularem Christum appropinquabit, id est coniungetur fidelibus ex Iudeis, ut ex his duobus parietibus ciuitas una Hierusalem, uidelicet eterna, constituatur. uel sic, ut determinatio sit: Hymnus, inquam, erit omnibus sanctis eius. Sanctis dico existentibus filiis Isrel, id est filiis spiritalibus Deum in contemplatione uidentibus, ac si dicat: Secundum eum statum ipsum laudabunt, in quo cum spiritales filii sint, eum in contemplatione  futuri, ut nunc sunt, scilicet, a longinquo uidentes, uidebunt. Ne uero sic intelligerentur tunc Isrel et quasi per speculum, addit: Filiis Isrel dico, scilicet populo appropinquanti sibi in cognitione. Quod est dicere: Qui populus filiorum tunc sic erit Isrel ut ei secundum cognitionem appropinquet; ut scilicet, non iam quasi per speculum, sed ut facie ad faciem Deum uideant et cognoscant, iuxta illud Apostoli: »Nunc cognosco ex parte, tunc autem cognoscam sicut et cognitus sum .«



IN PSALMUM CXLIX.

Titulus centesimi quadragesimi noni. Alleluia. uox Prophete omnes fideles ad cantandum Domino nouem canticum inuitantis, et quid sit cantare nouum canticum exponentis, que etiam utilitas sic cantantibus accedet ostendentis.

Cantate Domino Christo canticum nouum, o fideles,  id est laudate nouo cantico Dominum. uetus quidem canticum est actibus ueteris hominis adherere. Nouum autem canticum est noui hominis Christi, inquantum possibile est, conformitatem in nouitate uite habere, iuxta illud Apostoli: »Renouamini spiritu mentis uestre, et induite nouum hominem, qui secundum Deum creatus est in iustitia et sanctitate ueritatis .« Dico laudate Dominum nouo cantico, et sic eum in nouitate uite laudetis, ut in communitate fidei Ecclesie sanctorum persistatis. Laus enim eius tantum est in Ecclesia sanctorum, ac si dicat: Cum uite nouitatem in uirtutibus, et bonis operibus habeatis, oportet ideo uos in fide Ecclesie sanctorum perdurare, quia non digne laudatur Deus, nisi ab his qui in Ecclesia sanctorum sunt. »Non est enim speciosa laus in ore peccatoris .« Ecclesiam sanctorum dicit ad differentiam Ecclesie malignorum, que Ecclesia abusiue dicitur. Cantate, inquam,  fideles, nouum canticum Domino. Et quicunque cantantium ad hoc dignitatis ascendet ut iam hic fiat Isrel, id est uidens Deum in contemplatione, non ex hoc letetur in se ascribendo sibi, sed letetur Isrel quicunque in eo qui per gratiam fecit eum esse Isrel, scilicet, in Domino letetur, ascribendo ei hoc quod Isrel est. Et etiam sancte anime iam existentes filie Sion, id est spiritales filie Dei per adoptionem gratie; filie dico Sion, id est eterna speculantes, non in se superbe de hoc exsultent, sed exsultent 589 in rege suo scilicet in Domino exsultent cum gratiarum actionibus de hoc, quod sic eos regit promouendo de bono in melius, ut Sion sint. Aliud quippe est laudare Deum, de hoc quod suos Isrel esse facit, aliud de hoc quod eosdem in hac contemplatione regendo perseuerare facit. Sanctas animas pro nimia uirtutum pulchritudine filias dicit, eo quod maior species et pulchritudo insit filiabus quam filiis.

 Exponit autem per partes quid dicat nouum canticum esse, sic: Cantent, inquam, fideles, Domine, nouum canticum, uidelicet laudent nomen eius, id est laudent cum ex consideratione nominis eius. Laudent, inquam, et hoc in choro persistentes, id est in concordia dilectionis habende ad Deum, et ad proximum. Que per chorum accipitur, eo quod chorum proprie dicamus, collectionem aliquorum concorditer canentium. Et laudent eum in tympano, id est in carnis mortificatione, per ieiunia et uigilias, et in remouendo a se concupiscentias carnales, quod utrumque per tympanum denotatur, eo quod inuoluatur mortuorum animalium corio, et a carne separato, et ab omni humore superfluo exsiccato; et psallant ei, id est bene operentur ad honorem eius, operam dando in psalterio, id est in uiuificatione spiritus per uirtutes, qui est dignior et superior pars in homine. Ideo per psalterium competenter intelligitur, quod a superiori sonat. Idcirco uero laudent Dominum in choro, in tympano et psalterio, quia  beneplacitum est Domino has laudes esse in populo suo, que sola causa sufficiens esse deberet ad hoc agendum, si nulla alia adesset. Et etiam hac alia causa cum sic laudate, quia mansuetos exaltabit, id est mansuete eum laudantes, et hic et in futuro ualde sublimabit. Et exponit hoc per partes sic: In futuro quidem eos exaltabit, ducens in salutem eterne glorie. Et tanta erit illa gloria, quod eterna exsultatione exsultabunt sancti, id est mansueti in gloria, id est in perceptione illius glorie. Ne uero putarentur participaturi gloriam equaliter, ostendit quod inequaliter participabunt, alii plus, et alii minus. Et per hoc magis auditores ad bene uiuendum adhortatur, ut hanc gloriam participare possint intensius. Et hoc sic dicit:

Exsultabunt, inquam, sancti in gloria. Et sic tamen quod letabuntur in cubilibus suis, id est sibi congruis, scilicet in diuersis participationibus illius  gloriose quietis, que per cubilia designatur, eo quod cubilia ad quietis usus idonea sunt, ac si dicat: Ita de ea gloria letabuntur ut unusquisque prout sibi congruum erit, et meritus fuerit, diuerso modo participet, unus plus, et alius minus, iuxta illud Dominicum: »In domo Patris mei mansiones multe sunt .« De hoc etiam Apostolus testatur: »Sicut stella differt a stella in claritate, sic et resurrectio mortuorum .« Dico quod in futuro exaltabit mansuetos in salutem. Hic autem sic eosdem exaltabit, quia exsultationes Dei erunt in gutture eorum, id est exsultanter erunt sermones predicationis Dei in gutture eorum. Quod est dicere: Exsultanter predicabunt aliis doctrinam Dei uoce exteriori, que formatur in gutture, quod equidem predicare, magna est exsultatio et magna dignitas, testante Domino in Euangelio sic: »Qui me confessus fuerit coram hominibus, confitebor et ego eum coram Patre meo .« Quia  uero possent exsultanter de Deo predicare, sic tamen ut non esset pronum et facile, ipsum uerbum predicationis pro uoluntate sua, et pro capacitate audientium contemperare, nec esset efficax eorum predicatio, determinat quomodo predicabunt, cum sic addit: Et sic erunt exsultationes Dei in gutture eorum, quod in manibus eorum, id est in potestatibus eorum erunt gladii ancipites, id est doctrine uerba interficientia homines, secundum quod mali sunt, ideoque gladii dicta. Dicuntur autem ancipites, eo quod ad similitudinem gladiorum ancipitum, ex utraque parte uitia resecant, et per ueterem legem, scilicet et per nouam. uel quia duabus de causis in hominibus infidelitatem perimunt, scilicet promittendo 590 credentibus et corporalem sospitatem, et eternam felicitatem. Quod est ac si dicat: Sic exsultanter doctrine uerbum annuntiabunt ut facultatem habeant eam, prout opportunum fuerit, disponendi, a similitudine strenuorum militum, qui,  gladios in manibus habendo, facultatem habent eos, prout eis placitum est, circumquaque uertendi.

Ostendit autem ad quem effectum utilitatis erunt gladii ancipites in manibus eorum, cum sic addit: Gladii, inquam, erunt in manibus eorum, et hoc magna utilitate, scilicet, ad faciendam uindictam in nationibus, id est ad hoc erunt in manibus eorum gladii, ut uindictam Dei exerceant in multitudinibus hereticorum, que nationes dicuntur, eo quod in diuersis heresibus nate sunt. uindictam quidem in eis Deo predicatores faciunt, uel cum eorum quosdam conuersos Ecclesie reconciliant, uel cum alios nolentes conuerti, anathemate ecclesiastico more damnant. Quoniam autem simpliciter dixerat ad faciendam uindictam, ne uideretur quod aliquam uindictam secularem essent inde accepturi, dat intelligere quam uindictam facient, cum sic adiungit: Et ad faciendas increpationes in populis, id est in multitudinibus hereticorum; ac si dicat: Ad hoc  habebunt gladios ancipites predicationis in manibus, ut per hanc predicationem, hereticorum multitudines redarguendo increpent, et sic in eis uindictam faciant, quosdam, ut dixi, fidei reconciliando, quosdam uero anathematizando. Non solum autem in manibus gladios habebunt, ad deuincendos minores hereticos; sed etiam ad alligandos in compedibus disputationum reges eorum, id est principales hereticos, qui reges sunt et duces perfidie eorum. Quod est dicere:

Ad hoc eis dabuntur gladii scientie, ut eos qui principes sunt errorum, disputationibus suis superent, et quasi compedibus alligent, ne facultatem habeant resistendi. Et non tantum ad alligandos minores principes habent gladios in manibus, sed et alligandos in manicis ferreis, id est in multiplicibus fortissimis uinculis argumentationum, unde non possint euadere, sicut de manicis ferreis non potest uinctus quilibet euadere. Nobiles eorum hereticorum,  id est illos hereticos qui nobiles et digniores inter ceteros reputentur, ut etiam facere miracula uideantur, pretendendo quamdam speciem uane religionis. Quod est dicere: Ad hoc eis ancipites gladii dabuntur ut illis hereticorum, qui nobiles esse uidentur, multis et fortissimis argumentationum nexibus astringat, ne resistendi facultatem habeant. Et ad hoc etiam gladii ancipites erunt in manibus eorum, ut, postquam reges et nobiles alligauerint et superauerint, faciant in eis regibus et principibus iudicium conscriptum, id est iudicium illud ecclesiastice discipline, quod est conscriptum, id est in multis auctoritatibus scriptum; penitentibus quidem penitentie pondus, prout iustum est, imponant; non penitentes autem, iusto anathemate damnent. Hec autem gloria est omnibus sanctis eius, scilicet, hanc gloriam reputant sancti eius, scilicet fideles quicunque pro summa gloria, ut laudent eum in choro, in tympano, et psalterio, et exaltent in  salutem, et alligent reges et nobiles in manicis et compedibus, et faciant in eis iudicium conscriptum. Hoc autem ideo dicit, ut magis inuitet auditores ad hec omnia que in psalmo admonuit. Hoc autem quod dixit exaltabit mansuetos, etc., sic aliter legitur. Exaltabit, inquam, ut superius expositum est, mansuetos, ducendo eos in salutem eterne glorie, in qua gloria exsultabunt sancti, id est ipsi mansueti, et letabuntur in cubilibus suis, hoc ut superius exponitur. Ut autem in gloria exsultent, hic interim exsultationes Dei sint in gutture eorum. Alioquin enim in futuro in salutem non exaltarentur, hoc etiam et cetera que sequuntur, ut superius exponuntur.



591 IN PSALMUM CL.

Psalmi centesimi quinquagesimi Titulus. Alleluia. uox Prophete adhortantis omnes fideles ad Dei laudem contuitu beatitudinis sanctorum in futuro  habende, quam etiam per partes ponit, ut magis auditores ad huiusmodi laudem incitet.

Laudate Dominum Christum, et ore, et corde, et opere, o fideles, in sanctis eius, id est in consideratione sanctorum eius. Determinat autem secundum quem statum sanctorum adhortetur fideles ad Dei laudem, cum addit sic: Laudate, scilicet, eum in firmamento, id est in consideratione firmamenti uirtutis eius; ac si dicat: Laudate Dominum ea occasione, quia sanctos suos in futuro sic in uirtute firmabit ut in eis nullus sit ulterius defectionis locus. Qui etsi hic sint fortes, et, ut ita dicam, spiritaliter uirtuosi, ex carnis tamen debilitate locus in eis est deficiendi. Ostendit autem ad maiorem Dei laudem plures esse uirtutes, in quibus confirmabuntur, ne putaretur una sola esse, quia singulariter dixerat in firmamento uirtutis eius. Laudate, inquam, eum in firmamento uirtutis, que uirtus quidem non erit simplex, sed plures. Ideoque laudate eum in uirtutibus  eius, id est in consideratione uirtutum, in quibus sanctos in futuro confirmabit. Licet enim uirtutum effectus tunc non exercebunt, ipsas tamen affectiones, quas uirtutes dicimus, habebunt. Nam etsi non restet bene operandi, seu pro Christo patiendi locus, nichilominus tamen naturaliter patientia, siue caritas, habetitur. Et de ceteris uirtutibus similiter erit, preter spem et fidem que euacuabuntur. Non solum autem laudetis in uirtutibus, sed etiam laudate eum secundum multitudinem magnitudinis eius, id est secundum respectum multiplicis magnitudinis, qua sanctos in futuro magnificabit, scilicet, sicut eos multum magnificabit, ita eum multum laudate. Exponit autem hanc magnitudinem per partes cum subiungit sic: Laudate eum in sono tube, id est in consideratione soni tube, scilicet, in consideratione uictorie, quam suis in futuro dabit, cum eis ulterius neque mors, neque diabolus, neque illicita suggestio  preualere poterit. Que per sonum tube accipitur, eo quod, finito prelio et fugatis hostibus, uictores soleant tuba canere.

Laudate etiam eum in psalterio et cithara, id est in consideratione glorificationis anime, que psalterium dicitur, et corporis quod cithara appellatur. Anima quidem eo quod superior pars hominis est, per psalterium designatur, quod a superiori sonat. Per citharam uero, eo quod ab inferiori sonat, corpus quod in homine inferius est, exprimitur. Exponit quoque per partes corporis glorificationem, cum sic addit: Laudate eum in tympano, id est in consideratione tympani, scilicet in consideratione remotionis carnalium uoluptatum, que per tympanum denotatur, eo quod super indutum sit corio a carne separato, et ab omni humore superfluo exsiccato; ac si dicat: Ea consideratione eum laudate, quia corpus adeo purificabit ut ab eo omnis uoluptas carnalis ad peccatum cedens remoueatur. Non  solum autem in tympano, sed et in choro laudate eum, id est in consideratione chori, scilicet, in consideratione concordie habende cum angelis, que per chorum exprimitur, eo quod chorum proprie dicimus conuentum hominum concorditer canentium; ac si dicat: Corpus quod tam fragile quid est, et tam debile et grauissime nature, adeo glorificabit, immortale faciens et agilis nature, ut accedat aliquatenus ad conformitatem angelice nature. Determinat autem per quid ad hoc dignitatis attingent, cum addit: Laudate eum in chordis, id est in consideratione chordarum, scilicet ea consideratione qua suos chordis faciet similes. Sicut enim intestina arietum cum 592 prius pinguia sint et grossa, et tunc ad nullum sonum utilia, separata a pinguedine exsiccantur, et ad gracilitatem perueniunt, et sic inde chorde fiunt, que dulcem sonum reddunt, ita quoque sancti cum hic per nimiam afflictionem ieiuniorum et uigiliarum graciles in  carne fiunt, et macri, per hoc in futuro ad hoc dignitatis attingent ut ad modum chordarum dulcissimum melos pure conscientie et corporee glorificationis reddant.

Non solummodo in chordis, sed et in organo laudate eum, id est in consideratione diuersorum meritorum sanctorum, que per organum recte intelliguntur.  Sicut enim in organo, quod musicum instrumentum est, plures sunt fistule diuerse, alie maiores et alie minores, que tamen concordem symphoniam emittunt, ita quoque sanctorum merita, licet diuersa, alia enim maiora et alia erunt minora, ad modum tamen symphonie concordis et dulcissime, Deo delectabilia erunt. Non solum autem in organo, sed insuper laudate eum in cymbalis, id est in consideratione cymbalorum, scilicet, in consideratione sanctorum, qui similes fient cymbalis in corporibus, id est sic nitidi in carne ad similitudinem cymbalorum, que, cum sint ex electo aurichalco, nitidi coloris sunt. In cymbalis dico bene sonantibus, scilicet, qui sancti dulcem cantum recte conscientie Deo proferent, et bone deuotionis, ad comparationem cymbalorum bene sonantium. Ostendit autem quod non mediocriter Deo cantabunt, cum addit: Laudate, inquam, eum in cymbalis iubilationis, id est in consideratione  sanctorum, qui Deo iubilo intense affectionis sine fine cantabunt. Ut autem uniuersaliter dicam, o fideles, omnis spiritus laudet Dominum, id est omne spiritale sit uobis materia laudandi Dominum, ac si dicat: Corpora et anime fidelium, que ipse gloriosa faciet et spiritalia, sint uobis, o fideles, materia Deum laudandi. Corpora quidem sanctorum spiritus dicit, non quod in die iudicii non sint futura corpora uere, sicut nunc sunt, sed quia quodammodo spiritibus in immortalitate et agilitate fient conformia. Unde Apostolus: »Seminatur corpus animale: surget corpus spirituale .« Et paulo post: »Sed non prius quod spirituale est, sed quod animale est, deinde quod spiritale .« uel sic: Quia inuitauerat fideles ad laudem Domini, occasione corporee glorificationis, adhortatur etiam eos ad eamdem laudem, occasione glorificationis spiritus, cum addit: Non solum, o fideles, laudetis Deum in  chordis et organo et cymbalis, sed etiam omnis spiritus sanctorum laudet Dominum, id est omnes anime sanctorum, que usquequaque glorificabuntur in futuro, uobis, o fideles, materia sint laudandi Dominum. Cui sit honor et gloria in seculorum secula. Amen.


 Finis tomi primi Operum B. Brunonis psalmorum Dauidicorum explicationem continentis




uolume back matter






ORDO RERUM QUAE IN HOC TOMO CONTINENTUR.


S. BRUNO ORDINIS CARTHUSIANORUM INSTITUTOR.

    S. BRUNONIS ACTA. 9
    COMMENTARIUS PRAEuIUS. 9
    § I.---Que uite seu acta edenda sint: diuersa, e quibus hec aut confecta fuere, aut illustrabuntur, seu subsidia seu documenta, horumque unum ad actorum calcem etiam edendum ibid.
    § II.---Nobile sancti genus, patria, tempus natale. 23
    § III.---Qualis sanctus in pueritia fuerit, canonicus-ne S. Cuniberti, et qua etate esset cum litteras discendi causa Gallias adiit, et an ibi Berengarium in philosophia magistrum habuerit. 34
    § Iu.---Quo sanctus Turonis, Berengario relicto, sese contulerit, quid dum primum egerit, quandonam Remis docere inceperit, et quas ibidem scientias tradiderit, muniaque obierit. 48
    § u.---Quales sanctus discipulos habuerit, qui hos bonis  moribus non minus quam litteris informarit, et que tunc in eo animi dotes ac uirtutes enituerint. 60
    § uI.---Nefandis Manassis archiepiscopi sui conatibus sese opponit: qui hac occasione multa passus sit, monachumque induere proposuerit. 65
    § uII.---Manasses Rome in concilio causam suam tuetur, suspensionisque sententiam, in se Augustoduni latam, a pontifice rescindi obtinet: quid tum preterea egerit, et qui tandem Brunonem in pristinum honorem restituere iussus fuerit. 77
    § uIII.---Qui et quando sanctus in pristinum aut etiam meliorem statum Remis restitutus fuerit, et an post suum sub Manasse ex hac urbe discessum, aut etiam unquam alias Parisiis docuerit. 88
    § IX.---An a Guiberto de Nouigento uera S. Brunonis in solitudinem secessus causa assignetur, et an ad hunc preter emissum monachici habitus induendi uotum ratione alia grauiori Bruno indiguerit. 102
    § X.---An doctoris Parisiensis anastasis, qua Bruno  fuerit conuersus, seculo preterito, quod pro falsa haberetur, e Breuiario Romano fuerit expuncta, et qui hanc uel tunc, uel ante arrodere primum inceperint, et qui hisce contra sese opposuerint. 108
    § XI.---Scriptorum Carthusiensium seculo XuI antiquiorum de doctoris Parisiensis, qui damnationem suam e feretro publice aperuerit, anastasi testimonia referuntur, et quid de adiunctis, huic post adiectis, censendum. 115
    § XII.---Testimonia scriptorum seculo decimo sexto anteriorum, qui Carthusiensis ordinis non fuerunt, producuntur. 126
    § XIII.---An scriptoribus, qui pro doctoris Parisiensis anastasi huiusque adiunctis testati sunt, merito accenseri queat Theodoricus, abbas Trudonopolitanus. 132
    § XIu.---Cesarii Eisterbacensis testimonicum recensetur, et quid de hoc sit censendum statuitur 141
    § Xu.---An quid contra anastasim, qua doctor se damnatum publice denuntiarit, ex silentio uel S. Brunonis, uel Guigonis, uel Guiberti de Nouigento, confici possit 151
    § XuI.---Quid de ordinis Carthusiensis, uti id Launoius uocat, et Petri uenerabilis silentio censendum. 165
    § XuII.---Quid de aliorum, quos Launoius preterea laudat, scriptorum antiquorum silentio statui debeat. 176
    XuIII.---XIX. Quid contra prodigiosam anastasim qua doctor Parisiensis sese damnatum publice e feretro denuntiarit, uniuersale scriptorum omnium, qui integro primo et forte etiam secundo post rem gestam seculo labente, floruerunt, silentium ualeat, et an hoc stante certam illam aut etiam uerosimilem possint efficere testimonia antiqua supra adducta. 192
    § XX.---An prodigium quo doctor sese damnatum publice astantibus denuntiarit, certum aut saltem uerosimile, stante uniuersali scriptorum ante dictorum silentio, reddere etiam non possit traditio. 201
    § XXI.---Alia quedam facientia pro prodigio quo doctor Parisiensis sese damnatum adstanti multitudini publice e feretro denuntiarit, nationum monumenta afferuntur, et an ex his tandem illud uerosimile utcunque non fiat, examinatur. 215
    § XXII.---Opinio, que damnati prodigium intra priuatas defuncti edes coram paucis euenisse statuit, proponitur, et an uelut inepta nouiterque conficta repudianda non sit, examinatur. 224
    § XXIII.---Quam fidem mereatur opinio que doctoris damnati anastasim in priuatis huius edibus coram paucis accidisse statuit, et quid tandem de hac etiam ita considerata censendum. 236
    § XXIu.---Remisne an Parisiis sanctus in solitudinem secesserit, quandonam id fecerit, et an tunc recta Carthusie eremum adierit. 243
    § XXu.---Sancti ad Hugonem Gratianopolitanum episcopum accessus, quales eius fuerint socii, et an tunc sacerdotio initiatus exstiterit. 256
    § XXuI.---Sanctus Carthusie eremum ingreditur: quandonam id acciderit. 269
    § XXuII.---Quid sanctus eiusque socii, Carthusiam iam ingressi, egerint, et quem uiuendi modum tenuerint. 287
    § XXuIII.---An sanctus nouam regulam scripserit, et an ad ullam ex ante scriptis ac nominatim Benedictinam obseruandam se suosque discipulos astrinxerit. 296
    § XXIX.---An uictor III papa Carthusiensem ordinem approbarit, et qui sanctus Hugonem Gratianopolitanum episcopum sui reuerentem habuerit, Carthusieque eremum sibi donari impetrarit. 303
    § XXX.---Sanctus, a summo pontifice arcessitus, Carthusiam, rite ordinatam, incolarumque numero auctam, deserere cogitur: quandonam id, et quanto discipulorum Brunonis luctu factum. 309
    § XXXI.---Sanctus Romam ad Urbanum papam uenit, discipulis ut Carthusiam repetant suadet, litteras his ad Siguinum abbatem impetrat, archiepiscopatum Rhegiensem recusat, et ut sibi a curia in eremum iterum secedere liceat ab Urbano obtinet. 320
    § XXXII.---An Sanctus a Rogerio Calabrie comite, uenationem exercente, in Calabrie specu, in quo se cum sociis abdiderat, fuerit repertus; quo, relicta Pontificia curia, primum concesserit, et cur tunc Carthusiam non repetierit. 329
    § XXXIII.---Sanctus Turritana Calabrie eremo a comite Rogerio donatur, eique deinde a Mesimerio, Squillacensi episcopo, ac post ab Urbano II papa donatio hec confirmatur. 338
    § XXXIu.---Quid, post factam a Rogerio comite eremi Calabrine donationem, sanctus egerit, qui hanc deinde Rogerius dux confirmarit, terminisque Rogerius comes circumscripserit. 350
     § XXXu.---Sanctus constructam in eremo Calabrina ecclesiam magno apparatu consecrari curat, et magis ac magis comitem Rogerium beneuolum erga se experitur. 357
    § XXXuI.---An concilio Placentino, in quo Prefationem de beata Maria uirgine composuerit, Sanctus interfuerit, et cur si ita sit, eo celebrato, ad Maiorem Carthusiam non redierit. 365
    § XXXuII.---Grauissimam, absente sancto, religiosi Carthusie Maioris incole tentationem patiuntur; natum comiti Rogerio filium sanctus baptizat, nouoque ab illo beneficio afficitur. 372
    § XXXuIII.---Mortuo Theodoro Mesimerio, Greco Squillacensi episcopo, Ioannes de Nicephoro Latinus ut substituatur sanctus suadet, et ab hoc deinde priuilegium amplissimum quod a pontifice confirmari curat, Turritane eremo, nouo iam in hac constructo S. Stephani monasterio, impetrat. 380
    § XXXIX.---Sanctus comitem Rogerium presentissimo periculo per uisionem qua huius illum monet, in obsidione Capuana liberat, nouumque hac occasione quo plurima ei bona Rogerius confert, diploma obtinet. 389
    § XL.---Quo tempore Rogerius comes Capuam obsederit, et an eodem anno, quo id accidit, diploma quod, ciuitate hac subacta, Brunoni hic princeps contulit, datum fuerit.
    § XLI.---Ducem etiam Rogerium beneuolum in se iterum sanctus experitur; uisitur a Landuino Carthusie Maioris priore, perque hunc, quem egre a se dimittit, ad Carthusie fratres litteras scribit. He una cum litteris, ad Radulphum uiridem scriptis, hic producuntur. 413
    § XLII.---Sanctus commentarios in Psalmos et in S. Pauli Epistolas, qui nomine eius circumferuntur, re etiam uera adornauit; quandonam id et qua methodo fecerit, et quenam preterea lucubrationes certo ei debeant attribui. 425
    § XLIII.---An opera, a iam memoratis diuersa, que sancti nomine edita sunt, uere eum habeant auctorem. 431
    § XLIu.---Beneuolum iterum erga se sanctus comitem Rogerium decretorio morbo iam decumbentem experitur, huncque uita functum haud dudum post sequitur, confirmatis ei antea a Paschali papa donationibus omnibus priuilegiisque que uel a comite Rogerio uel ab aliis acceperat. 439
    § XLu.---Qua in eremi Turritane ecclesie sanctus fuerit sepultus, et quid de miraculis sepulturam eius secutis, aliisque nonnullis ad eum utcunque spectantibus, ac tempus quo in sanctorum, seu potius beatorum, album relatum fuit, pregressis, sit censendum. 449
    § XLuI.---Leo X papa ordini Carthusiensi Turritanum in Calabria Sancti Stephani monasterium iubet restitui, cultumque sancti ecclesiasticum permittit. 461
    § XLuII.---An Leo X papa Brunonem etiam canonizarit, et quenam, ad gloriam sancti posthumam facientia, concessam ab hoc pontifice cultum ei deferendi facultatem, proxime sint secuta 470
    uITA S. BRUNONIS ANTIQUIOR. 481
    CAPUT UNICUM.---Occasio conuersionis S. Brunonis; solitudinem petere statuit, alios in idem propositum attrahit, Gratianopolim pergit, in Carthusie eremum secedit, ad pontificem, ex hoc euocatus, se confert, solitudinem repetendi facultatem ab eo impetrat; in Turritanam Calabrie eremum se abdit, ibique moritur. ibid.
    uITA ALTERA. 491
    Prologus. ibid.
    CAP. I.---Occasione defuncti, qui sese damnatum, inter solemnes exsequias e feretro proclamat, in solitudinem secedere Bruno statuit, alios in idem propositum attrahit, iterque cum his ad Hugonem, Gratianopolitanum episcopum, suscipit. 492
    CAP. II.---Bruno una cum sociis suis ad Hugonem, Gratianopolitanum episcopum, uenit, Carthusie eremum ab eo obtinet, austere admodum in hac uiuit, ac post sexennium circiter a pontifice euocatur, uocantique obtemperare statuit. 504
    CAP. III.---Sanctus e Carthusia Romam se confert, secutis huc discipulis, ut Carthusiam repetant, suadet, ipseque in Calabrie, obtenta a pontifice secedendi facultate, recusatoque Rhegiensi archiepiscopatu, deserta sese abdit, beneuolum ibi erga se comitem Rogerium habet, nouas ecclesias condit, sanctissimeque uiuit ac moritur. 513
    uITA TERTIA. 525
    CAP. I.---Defunctus sese damnatum e feretro publice proclamat; spectaculi huius occasione in solitudinem ad penitentiam agendam secedere sanctus statuit, cum aliquot aliis, quos ad idem faciendum mouit; ad Hugonem, Gratianopolitanum episcopum, iter arripit, benigneque ab hoc excipitur. 526
     CAP. II.---Carthusie eremum sanctus ingreditur, ex hac, in qua sanctissime uiuit, ab Urbano II papa euocatur, discipulis eum Romam consecutis, ut Carthusiam repetant suadet, Rhegiensem archiepiscopatum recusat, ac deinde a pontifice repetende solitudinis facultatem impetrat. 535
    CAP. III.---In Turritana eremo a comite Rogerio inuenitur, presentissimo periculo hunc liberat, duo ibi eiusdem liberalitate monasteria exstruit, in horum altero ad mortem usque sanctissime uiuit, post obitum miraculis claret, tandemque, pontifice permittente, a Carthusianis celitum honoribus afficitur. 544
    EPISTOLA ENCYCLICA. Qua S. Brunonis obitum quaqua uersum nuntiarunt eius in Turritana eremo discipuli, solitaque pro illius anima suffragia postularunt. 553
    TITULI FUNEBRES, seu diuerse ad epistolam precedentem responsorie. 555
    SECTIO I.---Titulus fratrum montis Amati. ibid.---Fratrum Fisciclensis cenobii, ibid.---Rangerii Brunonis discipuli, 556.---S. Frigiani Lucensis ecclesie, 557.---Ecclesie Placentine, ibid.---Monasterii Sancti Sepulcri, ibid.---Ecclesie S. Martini de Petra, ibid.---Clusini cenobii, ibid.---Segusiensis ecclesie, 558.---Prepositure Ulciensis, ibid.---Ecclesie Gratianopolitane, 559.---Eremi Carthusie prope Gratianopolim, ibid. Fratrum Case-Dei subtus Curnillionem prope Gratianopolim, ibid.---Fratrum S. Ruffi in Costa S. Andree, 560.---Athanacensis cenobii Lugduni, ibid.---Maioris ecclesie Lugdunensis, ibid.---S. Marie Blesensis, ibid.---S. Petri Cluniacensis cenobii, 561.---S. Romani de ecclesia Lugdunensi archidiaconi, ibid.---S. uincentii Cabillonensis ecclesie, ibid.---S. Marie Beluensis ecclesie, ibid.---S. Antonii Conteiensis, ibid.---Eiusdem, 562.---S. Petri Carnotensis, ibid.---S. Dionysii prope Parisios. ibid.---S. Germani Parisiensis ep., 563.---S. Maglorii Parisiensis, ibid.---S. Petri Fossatensis, ibid.---S. Crucis sanctique Faronis Meldensis, 564.---S. Petri Casiacensis cenobii, ibid.
    SECTIO II.---Titulus ecclesie S. Marie Carnotensis, ibid.---uersus scholares, 564.---S. Margarite cenobii, 565.---S. Marie Noui Monasterii, ibid.---S. Benigni Diuionensis, 566.---S. Stephani Diuionensis, ibid.---S. Petri Besuensis, ibid.---S. Marie Castellionensis, ibid.---Lingonensis ecclesie episcopi, ibid.---S. Marie Malismensis, 567.---S. Michelis Tornodrensis cenobii, ibid.---S. Germani Antissiodorensis, ibid.---S. Stephani Antissiodorensis, ibid.---S. Marie et S. Ioannis Reomensis cenobii, 568.---Lamberti abbatis Pultariensis, ibid.---S. Petri Aremarensis cenobii, ibid.---S. Petri Trecorum, ibid.---S. Petri insule Germanice, 569.---S. Stephani Catalmiensis ecclesie, ibid.---S. Petri cenobii de Monte, ibid.---S. Basali, ibid.---S. Marie Remensis metropolis, ibid.---Alius eiusdem ecclesie, 570.---Item alius eiusdem, ibid.---Adhuc alius eiusdem, 571.---Adhuc alius eiusdem, ibid.---SS. Martyrum Sergii et Bacchi Andegauensis, ibid.---S. Petri cenobii puellarum, ibid.---Ecclesie SS. Trinitatis, 572.---S. Dionysii Remensis, ibid.---S. Remigii Francorum apostoli, ibid.---S. Nicasii Remorum archiepiscopi, ibid.---SS. Martyrum Timothei et Apollinaris, ibid.---S. Bartholomei apostoli in monte Or, 573.
    SECTIO III.---Titulus S. Marie Laudunensis, ibid.---Alius eiusdem, 574.---Monialium S. Ioannis Baptiste, ibid.---S. Nicolai de Saltu uedocii, ibid.---B. Marie Noniandi, ibid.---Alius eiusdem, ibid.---Ecclesie Suessionensis, 575.---SS. Medardi et Sebastiani Suessione, ibid.---S. Marie Blesensis, 576.---Alius eiusdem, ibid.---S. Krileffi Blesensis, ibid.---S. Marie Bernaci, ibid.---S. Crucis Aurelianensis, ibid.---Abbatis S. Ioannis Suessionnensis cenobii, ibid.---S. Symphoriani martyris Beluacensis, 577.---S. Quintini Beluacensis, ibid.---S. Luciani Belgauorum apostoli, 578.---S. Fusciani de Sylua, ibid.---S. Petri Corbeie, ibid.---S. Quintini uermandensis, ibid.---S. Petri Lehunensis ecclesie, 579.---S. Fursei Perone, ibid.---B. Marie Alrenensis ecclesie, ibid.---S. Petri Ducurtensis ecclesie, ibid.---S. Saluatoris Aquiciensis cenobii ibid.---Cenobii Marcemensis,  580.---S. Amandi Elnonensis ecclesie, ibid.---S. Petri Islensis ecclesie, ibid.---S. Marie Mecinencis ecclesie, ibid.---S. Marie Formosellensis ecclesie, 581.---S. Donationi Brugensis ecclesie, ibid.---S. Nicolai Meltensis ecclesie, ibid.
    SECTIO Iu.---Titulus S. Petri Pictauis, ibid.---Beate Marie Pictauis, 582.---S. Hilarii Pictauis, ibid.---Alius eiusdem, ibid.---S. Radegundis Pictauis, ibid.---B. Marie ac S. Cypriani martyris, 583.---S. Ioannis euangeliste Pictauis, ibid.---S. Petri uirsionensis cenobii, ibid.---S. Martini pleni pedis, ibid.---S. Maximini Miciacensis cenobii, ibid.---Alius eiusdem, 584.---S. Marie Parisiorum, ibid.---S. Petri Resbucensis, ibid.---S. Petri Latunacensis, ibid.---S. Petri Neocastrensis, 585.---S. Trinitatis Falesie, ibid.---S. Geruasii eiusdem loci, 586.---S. Marie Tornacensis, ibid.---S. Petri Blandinensis cenobii, ibid.---S. Leodegarii martyris, ibid.---S. Bauonis in Gandauo, ibid.---S. Marie Connatrensis in Anglia, 587.---S. Audomari episcopi, ibid.---S Pauli apost. Lundoniensis, ibid.---S. Petri Cassellensis ecclesie, ibid.---S. Marie Atrebatensis sedis, ibid.---Alie eiusdem, 588.---S. uedasti Nobiliaci cenobii schole, ibid.---Alius eiusdem, 589.
    SECTIO u.---Titulus S. Marie Morliuensis ecclesie, 589.---SS. Petri et Augustini Anglorum apostoli, ibid.---SS. Edmundi regis martyris, ibid.---Alius eiusdem, ibid.---S. Marie Spalinge ecclesie S. Nicolai Andegauensis, ibid.---S. Marie ecclesie Lincolniensis, 590.---S. Marie Eboracensis, 591.---Alius eiusdem, ibid.---S. Petri Eboracensis Anglie metropolis, ibid.---Alius eiusdem, ibid.---S. Ioannis archiepiscopi Beuerlacensis ecclesie, 592.---Ricardi, ibid.---Alberti, ibid.---Turstani, ibid.---Richardi, ibid.---S. Petri Castrensis ecclesie, 593.---Alius eiusdem, ibid.---S. Marie et S. Adelmi Malmesbenensis ecclesie, 593.---S. Marie Rothomagensis ecclesie, 594.---S. Trinitatis Rothomagi, ibid.---S. Leodegarii, ibid.---S. Marie Potileuiensis, 595.
    SECTIO uI.---Titulus S. Marie Baiocensis ecclesie, 595.---uersus scholares eiusdem urbis, 596.---S. Georgii eiusdem urbis, ibid.---S. Stephani, ibid.---S. uigoris Cerasiaci cenobii, ibid.---S. Marie Constantiensis ecclesie, 597.---uersus scholares eiusdem, ibid.---S. Michelis de Periculo Maris, ibid.---S. Petri Casalis, 598.---S. Marie Louleii cenobii, ibid.---S. Iuliani Cenomanensis, ibid.---Alius eiusdem, ibid.---Alius item eiusdem, ibid.---Alius adhuc eiusdem, 599.---S. uincentii Cenomanensis, ibid.---B. Iuliani de Prato, ibid.---S. Mauricii sedis Andegauensis, ibid.---S. Florentii Glamnensis cenobii, 600.---S. Nicolai eiusdem urbis, ibid.---S. Marie Dolensis cenobii, 601.---S. Michelis eremi, ibid.---S. Marie Lucionensis, 602.---S. Petri apostoli Maliacensis, ibid.---S. uincentii cenobii Noliensis, ibid.---Schola eiusdem, 603.---Alius eiusdem, ibid.---S. Pauli apostoli Cormaricensis, ibid.---S. Saluatoris mundi sanctique Gildasii conf. Dolensis, 604.---S. Marie Tropeiensis ecclesie, 605.
    APPENDIX seu Supplementum ad gloriam sancti posthumam. 605
    § I.---ueneratio sancto beatis iam ascripto atque ad ecclesiam S. Stephani translato, in Calabria exhibita frequentiaque ad eius inuocationem miracula patrata, quorum aliquot, annum 1600 pregressa, recensentur, ibid.
    § II.---Aliquot miracula seculo XuII, ante annum tamen huius XXIu patrata, recensentur, et qui tandem sancti cultus ad uniuersam Ecclesiam extensus, festumque eius tunc Colonie Agrippine celebratum fuerit, exponitur. 615
    § III.---Fueritne sanctus anno 1623 a Gregorio Xu, an serius duntaxat a Clemente X canonizatus, examinatur, reliquaque, que ad gloriam eius posthumam faciunt, magisque uidentur notatu digna, in medium proferuntur. 624

OPERUM TOMUS SEU PARS I.
    EXPOSITIO IN PSALMOS. 637




 FINIS TOMI CENTESIMI QUINQUAGESIMI SECUNDI.

